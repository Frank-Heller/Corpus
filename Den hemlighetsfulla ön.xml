<?xml version="1.0" encoding="UTF-8"?>
<!DOCTYPE TEI PUBLIC "-//TEI//DTD TEI Lite XML ver. 1//EN" "tei_lite.dtd">
<TEI>
  <teiHeader>
    <fileDesc>
      <titleStmt>
        <title>Den hemlighetsfulla ön</title>
        <author>Frank Heller</author>
      </titleStmt>

      <editionStmt>
        <edition><date>2020-12-13</date></edition>
      </editionStmt>

      <publicationStmt>
      <p>Public Domain</p>
        <idno>548</idno>
      </publicationStmt>

      <sourceDesc>
        <p>Vecko-Journalen 1935:36</p>
      </sourceDesc>
    </fileDesc>

    <profileDesc>
      <langUsage>
        <language ident="sv-SE">sv-SE</language>
      </langUsage>
    </profileDesc>
  </teiHeader>

  <text>
    <body>
      <pb n="16" />

      <head>Den hemlighetsfulla ön</head>

      <p>I gryningen väcks jag av ett ljud, som tränger sig förbi mina sinnens
      spärrande gränsvakter. Min själ vägrar länge att vända tillbaka till
      verklighetens värld. Men ljudet upprepas gång på gång, först ett klirr
      och ett rassel, därpå ett gällt hånskratt. Vem är det som begabbar mig?
      Jag vaknar, antingen jag vill eller ej. Det står mig klart, att ljudet
      kommer från min balkong mot Östersjön. När jag smyger mig bort till det
      öppna fönstret och ser ut, möts jag av en egendomlig anblick: mitt på
      balkongen ligger det en hög blänkande metallkapsyler. I samma ögonblick
      hörs hånskrattet för sista gången, två svarta och vita vingar flaxa, och
      en ung skata flyr sin kos, guppande som ett gammaldags aeroplan. Nu står
      sammanhanget mig klart. Innan jag går och lägger mig, brukar jag tömma
      en flaska Carlsbergs öl på balkongen; under tiden ser jag ut över den
      nattliga Östersjön och genomtänker i största hast filosofiens
      kärnproblem. Flaskans kapsyl brukar jag kasta upp i takrännan, där det
      så småningom samlat sig en hel Carlsbergs fond av dylika tingestar, en
      fond ur vilken den morgontidiga unga skatan velat göra ett diskret lån.
      Men då det gick upp för henne, hur bedrägligt det blänkande skimret i
      takrännan var, kastade hon det med ett hånskratt från sig och flög
      vidare. Jag har hjälpt en annan skapad varelse att genomskåda
      illusionernas slöja och taga ett steg mot befrielse från
      själavandringen; jag har samlat förtjänster, som buddhisterna säga, och
      vad mera är, jag har gjort det på fastande mage och innan jag ännu var
      riktigt vaken. Min dag är väl börjad.</p>

      <p>Jag låter min blick gå längs kustens fina båglinje. Den är vacker i
      alla dagrar, men kanske skönast sedd i den tidiga gryningens blåa
      töcken. Klippor, åkerfält och skogar, breda sig i ett ständigt skiftande
      perspektiv, så långt ögat kan se. En gång bodde här ett folk, vars namn
      återfinnes på alla världens vinlistor, nämligen de gamla burgunderna.
      Men fastän vindruvan i varma somrar mognar på deras och min ö, på <rs
      type="place">Bornholm</rs>, lämnade de den och drogo till det distrikt,
      som de skulle göra berömt i vinodlingens annaler. Ingen skall kasta sten
      på dem av den anledningen. Men när man ser deras ö, sådan den ter sig en
      tidig sommarmorgon, har man i alla fall svårt att förstå, hur de kunde
      taga avsked av den. En mild, men frisk vind leker i granar och björkar,
      havet breder sig som en jättelik, uppslagen solfjäder framför det
      bländade ögat, böljorna mumla i de sönderrivna granitklippornas
      labyrinter av vikar och grottor. Bornholm är <rs type="person">Jules
      Vernes</rs> Hemlighetsfulla Ö, förflyttad till<pb n="17"/> nordiska
      breddgrader. Här finns vikar för smugglare och sjörövare, obarmhärtiga
      klipprev som hastigt mala ett fartyg i spillror, och grottor där Kapten
      Nemo kunde ankra med sin mystiska undervattensbåt Nautilus... Här finns
      alla sorters natur, från nordostkustens klippartier över de
      sädesdignande åkerbruksdistrikten i centrum av ön till sydkustens
      milsvida dyner av snövit sand. Här finns ett myller av egenartade
      människor, uppvuxna här eller förda hit av vinden och havsströmmarna.
      Bornholm är en mikrokosm, ett rike för sig.</p>

      <p>Den unga skatan, som väckte mig med mina egna ölkapsyler, har slagit
      sig ned i en björk i min hage och håller politisk konselj med ett
      hemligt utskott ur skatornas Andra kammare. I mina takrännor börjar ett
      annat liv att röra sig. Fem starfamiljer ha flyttat in hos mig, var och
      en med sin barnkull, och mina bostadsvillkor börja osökt påminna om dem,
      som bjudas inbyggarna i Moskva. Nu ropa tjugofem hungriga näbbar på mat,
      trinda metallblänkande föräldrar susa av och an med daggmask, det är ett
      frukostätande som genom sin soliditet och grundlighet för tanken till
      Englands breakfast. Men högt över takrännor och takås sväva stora vita
      fåglar med en min som om de med förakt såge ned på allt vad mat och materialism heter. Något
      mera förandligat än en mås mot en gryningshimmel finns inte att se. Och
      dock finns det inte en fågel i världen som är mera glupsk och omättlig
      än måsen. Där den svävar över mina takrännor, håller den ett vaket öga
      riktat mot sillrökeriernas skorstenar, vilka likt vita minareter lyfta
      sig längs hela kusten från <rs type="place">Sandvig</rs> till <rs
      type="place">Tejn</rs>. Med den fina observationsförmåga som är den
      egen, har den konstaterat, att sillbåtarna varit ute i natt och att det
      inte kan dröja länge, innan den välluktande röken börjar stiga ur
      skorstenarna. Och då slår måsarnas stund! Skrikande som fräcka
      fordringsägare, vilka endast spekulera på att kasta ut gäldenären ur
      hans hem, skocka de sig kring rökerierna. När äntligen de organ, som
      blivit överflödiga för en rökt sill kastas ut från dessa, uppstår det
      obeskrivliga scener; jag föreställer mig att en konkursauktion i ett
      ghettokvarter måste te sig på liknande sätt, fastän fordringsägarna i
      ghetton äro svarta och de här äro vita som snö. Att själva fiska sin mat
      ur havet ha måsarna för länge sedan uppgivit. Umgänget med människan har
      fördärvat dem liksom så många andra djur.</p>

      <p>Men nu kommer den lokala tidningen. Den är inte av samma format som
      världsbladen i Stockholm eller Köpenhamn. Den räknar fyra sidor i litet
      format, och den utsändes, enligt vad ett tillkännagivande på första
      sidan meddelar, gratis till trettonhundra hem i den kringliggande delen
      av Bornholm. Varje nummer innehåller en sedelärande berättelse och ett
      rikt annonsstoff, med tillbud om konstgödning, konserver och overalls
      från platsens affärsmän. Jag studerar den, medan morgonkaffet puttrar på
      gasköket. Vi äro nämligen ett kultursamhälle, vi ha både gas- och
      vattenverk. De gamla burgunderna tänkte på vin, vi tänka på gas och
      vatten. Det är berömvärt. Det enda som möjligen kunde anmärkas mot oss
      på den punkten är, att vi ha sett för smått på våra framtidsmöjligheter,
      då vi planerade dessa verk, vilket skedde för tjugofem, trettio år
      sedan. Då var ön ännu tom efter burgundernas avresa fjortonhundra år
      tidigare. Tillfälliga besök av vender, svenskar och andra vilda stammar
      hade inte förmått att uppamma något verkligt turistväsen. Men någon gång
      i<pb n="4" /> början av nittonhundratalet upptäckte tyskarna »das Capri
      des Nordens», och efter världskrigets slut hittade även svenskarna dit.
      I närvarande stund räknar nordspetsen av ön ett dussin badhotell och ett
      oupphörligt växande antal badpensionat — snart finns det knappt en stuga,
      som inte annonserar sig som pensionat. Detta har medfört samma effekt
      som sederfördärvet i Rom på cesarernas tid; stundom slocknar elden på
      den husliga härden, ty gasverket hade beräknats för helt andra
      leveransmöjligheter, och när alla dessa hotell och pensionat laga mat
      samtidigt, kan det hända att trycket blir för svagt. Men bara för en
      kort stund, bara för kort stund!</p>

      <p>Nu är hela ön vaken. Jag vandrar ut längs strandpromenaden mellan
      Sandvig och Allinge. De blankpolerade bussarna, som knyta samman
      Bornholms sju små städer, susa förbi, kioskerna med glass och
      läskedrycker fiska redan efter kunder, och vid ett hörn av vägen sörjer
      en man med positiv för musikalisk underhållning. Rätten att traktera ett
      dylikt musikinstrument utdelades fordom som privilegium, en livränta,
      åt invalider från ett krig. Även mannen, som nu fyller morgonluften med
      de vemodiga tonerna av Spinnrocken spinner, är invalid, men han har
      skurit sina lagrar på ett oblodigt fält, ett anslag på hans positiv
      upplyser om att han fått sin koncession på grund av dålig mage. Som
      gammal stridskamrat på det gastronomiska fältet kan jag endast gilla de
      synpunkter som diktera utdelningen av musikaliska koncessioner på min
      sommarö. När min stund kommer, hoppas jag på samma förståelse.</p>

      <p>Min vandring har fört mig upp till en utsiktspunkt på vägen till
      Sankt Ola kyrka. Ett blommande, blånande rike breder sig omkring mig,
      gungande sädesfält, flitiga byar och samhällen, rykande fisklägen, hus
      och gårdar. Jag har inte svårt att förstå, att det i tidernas lopp har
      frestat den ene erövraren efter den andre. Vid mina fötter har jag ett
      handgripligt vittnesbörd därpå från bronsåldern eller den äldre
      järnåldern. En främmande hövding har avlagt besök och lämnat en
      hällristning efter sig som visitkort. På dåtidens primitiva filmspråk
      berättar stenen om hur många skepp han rådde över vid tillfället och vad
      han gjorde, när han kom i land. Det vill säga, det är möjligt, att
      stenens streck berätta detta, och det är möjligt att de berätta något
      helt annat, ty för ett lekmannaöga kunde de lika gärna ha framkallats av
      naturen som av människan. Men vetenskapen garanterar för dem, och då få
      vi tro det. Och ett litet stycke borta reser sig för övrigt ett annat
      och mera obestridligt bevis på öns förmåga att attrahera främlingar. Det
      är en av de rundkyrkor, för vilka Bornholm är berömt. De restes under
      den tidiga medeltiden och voro i lika hög grad avsedda att tjänstgöra
      som tempel och som fästningar. När fienden siktades ute till sjöss —
      svarta vender eller linhåriga svenskar — flydde burgundernas kvarlevande
      ättlingar till någon sådan kyrka. Dess tjocka murar kunde tåla ett
      stormanlopp, och de voro rikligt försedda med skottgluggar, genom vilka
      man kunde ge fienderna svar på tal. Det är länge sedan dess, men minnet
      sitter kvar. Än i dag är det en fastrotad tro hos bornholmarna, att
      Tyskland intet hellre önskade än att lägga beslag på deras ö under
      världskriget. Mellan <rs type="place">Allinge</rs> och <rs
      type="place">Sandvig</rs> ligger ett hus med det böcklinskt klingande
      namnet Haus am Meer. Före 1914 ägdes det av en tysk marinofficer, och
      där, säger folktron, skulle den blivande tyske kommendanten på Bornholm
      bo, sedan än erövrats och blivit östersjöns Malta. Fundamentet i husets
      garage är så starkt, att det måste ha varit avsett att uppbära kanoner i
      stället för bilar, och i källaren finns det ett hemligt rum, som endast
      kan vara avsett till en sak: till slutpunkt för en hemlig telegrafkabel.
      Så viskas det runt omkring på ön, men skräcken för en tysk erövring har
      dock börjat sjunka. Om jag skulle antyda det håll, varifrån faran hotar,
      skulle jag utan tvekan säga Spanien. För ett par år sedan avlade hans
      förra majestät <rs type="person">Alfons XIII</rs> besök på Bornholm. Han
      gick i land i <rs type="place">Sandvig</rs> och besåg hela ön. Jag
      begagnade tillfället att överräcka honom ett exemplar av min roman
      Storhertigens Finanser, vilken ger landsflyktiga furstar en praktisk och
      överskådlig handledning vid återerövringen av sina förlorade riken.
      Eftersom jag inte erhöll orden Isabella la Catolica, såsom jag hoppats,
      finns det intet tvivel om att hans majestät har helt andra planer än att
      återvända till Madrid. Och vilka dessa äro, kan man sluta sig till av
      vad som inträffat i år: hans majestäts förra danska kokerska har köpt
      Haus am Meer, där den tyske kommendanten på sin tid skulle bo!
      Visserligen driver hon tills vidare pensionat, men denna gest är
      självfallet provisorisk och har endast gjorts för att lugna allmänna
      opinionen. Inom kort tid kunna vi emotse, att burgundernas gamla ö
      kommer att lyda den siste ättlingen av huset Bourbon. Kretsloppet är
      fullbordat, och Danmark kommer att ha mistat ännu en av smaragderna i
      sin krona.</p>

      <p>Men nu är det tid att gå hem till frukosten!</p>
    </body>
  </text>
</TEI>