<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
	<teiHeader>
    <fileDesc>
      <titleStmt>
        <title>Gladiatorernas uttågsmarsch</title>
        <author>Frank Heller</author>
      </titleStmt>

      <editionStmt>
        <edition><date>2020-12-18</date></edition>
      </editionStmt>

      <publicationStmt>
      <p>Public Domain</p>
        <idno>86</idno>
      </publicationStmt>

      <sourceDesc>
        <p>Gladiatorernas uttågsmarsch (1943) Bonniers</p>
      </sourceDesc>
    </fileDesc>

    <profileDesc>
      <langUsage>
        <language ident="sv-SE">sv-SE</language>
      </langUsage>
    </profileDesc>
  </teiHeader>
  <text>
	<body>
		<div>
			<p>Anmärkning</p>
			<p>&#160;</p>
			<p>De uppgifter som finnas i denna bok härstamma alla från källor som jag har anledning att tro fullt pålitliga. Att jag inte namnger dem just nu, torde man kanske förstå.</p>
			<p>&#160;</p>
			<p>F.H.</p>
			<p class="Basic-Paragraph para-style-override-1"><span>&#160;</span></p>
			<p>&#160;</p>
			<lg>
			<l><emph>For heathen heart that puts her trust </emph></l>
			<l><emph>in reeking tube and iron shard, </emph></l>
			<l><emph>all valiant dust that builds on dust </emph></l>
			<l><emph>and guarding calls not Thee to guard – </emph></l>
			<l><emph>far frantic boast and foolish word </emph></l>
			<l><emph>Thy mercy on Thy people, Lord!</emph></l>
			</lg>
			<p>&#160;</p>
			<lg>
			<l>Ett hedniskt hjärta litar tryggt </l>
			<l>på krut och dunst, på hamrat järn, </l>
			<l>allt stoft som stoftets son sig byggt, </l>
			<l>men glömmer dig, din vakt, ditt värn, </l>
			<l>För måttlöst skryt och fåvitskt ljud </l>
			<l>förlåt ditt folk, o Herre Gud!</l>
			</lg>
			<p>&#160;</p>
			<p class="KapitelRubrik para-style-override-1"><span>&#160;</span></p>
			</div>
			<div n="1" type="chapter">
			<head>1</head>
			<p>Det var en dag i mitten av oktober år 1939. Expressen Berlin–Rom höll vid Brennerpasset. Furorna susade i middagshettan kring detta det lägsta av alppassen – det, varöver cimbrer, longobarder, goter och många andra vilda stammar sköljt in över Italien, för att taga landet i besittning till en tid och därefter mer eller mindre långsamt uppsugas av den underbart receptiva italienska folkmassan.</p>
			<p>Tåget medförde ett ressällskap från höga Norden, sentima efterföljare till cimbrerna och longobarderna, och jag befann mig i sällskapet. Fastän jag rest genom Europa i många år på egen hand, hade jag valt detta bekväma sätt att färdas till ett land som jag kände. Ty sex veckor tidigare hade det andra världskriget brutit lös, och jag visste sedan gammalt vad det betyder att resa i ett krigförande land. Resan genom Tyskland hade emellertid inneburit en överraskning. Frånsett mörkläggningen hade det lilla nordiska sällskapet inte kunnat beklaga sig över några obehag. I det mörklagda Berlin hade vi tack vare den nya underjordiska järnvägen snabbt och bekvämt förts från Stettiner Bahnhof till Anhalter Bahnhof, bärare hade funnits till hands för att ta hand om vårt bagage, vi hade druckit öl på Anhalter Bahnhof, och på stationen i München hade vi fått morgonkaffe, bröd och smör i absolut tillräckliga kvantiteter. Men så tego också kanonerna längs fronten, med undantag för ett och annat mullrande som man inte tycktes taga allvarsamt på någon av sidorna. En nedstörtad fransk flygare hade just begravts av tyskarna med fulla militära hedersbetygelser, och de flygmaskiner som varje natt ströko in över Tyskland västerifrån släppte inga bomber, de kastade bara flygblad. <emph>Nous ne tirerons pas</emph>, påstodos de franska trupperna ha skrivit på stora affischer vid övre Rhen. Och:</p>
			<p><emph>Wir werden auch nicht schiessen</emph>, sades de tyska ha svarat.</p>
			<p>Se, det var ett besynnerligt krig, hade gamle H. C. Andersen kunnat skriva.</p>
			<p>Skulle fortsättningen bli början lik?</p>
			<p>Ingen vågade väl hoppas det.</p>
			<p>Och hur skulle det gå, om kriget <emph>verkligen</emph> bröt lös?</p>
			<p>Ingen kunde egentligen föreställa sig det. År 1914 hade Tyskland varit engagerat i både öster och väster. Nu hade det genom en skicklig manöver förekommit västmakterna, som sökte kontakt i öster, och fått till stånd en neutralitets- och konsultationspakt med Moskva. Det behövde bara tänka på västfronten. Men kunde det hålla stånd ens där mot det enorma trycket av två världsvälden sådana som det engelska och det franska? Genom trehundra år hade England ju visat sig i stånd att trotsa alla fientliga kombinationer. Det hade varit det orubbliga mål, mot vilket alla anstormande krafter krossats. Tyskland åter hade ända sedan år 1870 trott sig vara den kraft som kan nedslå allt. Hur går det, när en oemotståndlig kraft möter ett orubbligt mål? Det lär finnas personer som sitta på sinnessjukhus uteslutande därför att de sökt lösa denna gåta. Men sedan början av september 1939 var hela världen sysselsatt med att grubbla över just det problemet.</p>
			<p>Det fanns emellertid en extra obekant i ekvationen, nämligen Italien. Sedan tre år hade ett närmande ägt rum mellan Tyskland och detta land. Sedan litet mindre än ett halvår voro de båda länderna förenade i en stålpakt. Hur mycket betydde den i verkligheten? Var den annat än ett skrämskott för att hålla obehöriga på avstånd? Var inte Italien ur stånd att föra ett krig efter erövringen av Abessinien och efter sitt deltagande i inbördeskriget i Spanien?</p>
			<p>Allt detta var frågor, på vilka man likaledes saknade svar.</p>
			<p>Jag vill inte säga, att jag reste till Italien uteslutande för att lösa dessa gåtor. Jag reste dit för att få tillbringa ännu en vinter i den underbara italienska solen. Och jag reste dit för att se det pågående, märkvärdiga kriget från en något annan synpunkt än den nordiska.</p>
			<p>Därför befann jag mig denna gyllne höstdag vid Brennerpasset och såg vita skyar segla fram över de mörka furuskogarna, under det tvedelade vatten rusade utför branterna, dels mot Tyskland, dels mot Italien.</p>
			<p>Var Brennerpasset, som sett så många krigiska företag, bestämt att bli vattendelare i historien?</p>
			<p>Det var en sista fråga till alla de andra, på vilken tiden kom att lämna svar.</p>
			<p>Nu gav stationsbefälet avgångssignal, och vi susade av mot söder, mot Venedig.</p>
			</div>
			<div n="2" type="chapter">
			<head>2</head>
			<p>Min egen inställning gentemot Italien förtjänar kanske beröras.</p>
			<p>Den var en produkt av två faktorer. Dels hade jag för första gången kommit till landet hösten 1919, strax efter första världskrigets slut, dels hade jag senare i gott och väl femton år bott i Frankrike. Som väl de flesta andra människor hade jag redan vid första ögonkastet blivit vilt förälskad i Italien, bergtagen av den både andliga och sinnliga förtrollning som det utstrålar. Jag tröttnade ej att färdas runt i dessa nejder som sett tretusen års historia utspelas och som samtidigt äro ett jordiskt paradis, med gyllene frukter under en evigt blå himmel. Vad rymde inte detta land av skönhetsvärden från naturens hand, och vilka värden hade det inte självt skapat! Dess rikedomar sträckte sig från Venedigs kanaler till Florens magnifika palats, från Roms antika minnesmärken och fromma tempel till Neapels teatraliska skönhet och Siciliens halvt afrikanska atmosfär. Men det var inte bara denna yttre prakt som fångade mig, det var minst lika mycket folkets karaktär, dess blandning av hjärtegodhet, fantasi och intelligens. Finns det något vackrare än ett folk som älskar barn, blommor och musik? Ja, jag var bergtagen av Italien.</p>
			<p>Men jag hade kommit till landet i en orolig och besvikelsefylld tid. Folket höll just på att vakna upp efter tre och ett halvt års krigsrus, det var sysselsatt med att granska lönen för sitt blod, sin svett och sina tårar. Den var inte lysande. Den bestod i en införlivad provins i norr, som gav en viss strategisk säkerhet, men som till gengäld medförde ett minoritetsproblem med farliga möjligheter, i en kustremsa och ett par öar i Adriatiska havet, och för resten ingenting. Inga kolonier, fastän protokollen i London, vilka fått Italien att gå in i kriget på ententens sida, stipulerade sådana för att lätta befolkningstrycket i moderlandet. Däremot en halv million döda, ett otal invalider och en överbelastad statshushållning, vars närmaste utslag var att liran föll för varje dag.</p>
			<p>Nej, det var inte mycket som lön för tre och ett halvt års blodiga ansträngningar. Man kände sig inte bara besviken, man kände sig dragen vid näsan. Dragen vid näsan och sedd över axeln av dessa västmakter, som lovat så runt i londonprotokollen och hållit så tunt i Versailles! Så tunt, att Italiens delegerade i vredesmod lämnat konferensen – utan att detta haft någon verkan. Därefter hade d’Annunzio gjort sin romantiska expedition till Fiume för att åtminstone rädda detta stycke jord åt Italien. Men hans fälttåg hade alltför mycket liknat ett operettkrig. Man skrattade åt honom, som man skrattat åt Salandra och Sonnino då de lämnade konferensen i Versailles – som man alltid skrattat åt Italien! <emph>On nous a tojours traîtés en domestiques</emph> – man har alltid behandlat oss som betjänter ! Det var ett av de många bittra uttryck, jag hörde på den tiden.</p>
			<p>Jag stannade med avbrott i Italien i tre år, från 1919 till 1922. Under tiden rasslade liran sakta men säkert utför backe. Desorganisationen spred sig lika långsamt och lika säkert i landet, särskilt sedan Amerika med en ny gest stängt porten för den italienska emigrationen, som dittills lättat landet på ett par hundratusen människor om året. Regeringar och strejker avlöste varandra, fabriker besattes, tåg stoppades. <emph>Oggi cè sciopero</emph> – i dag är det strejk! förkunnade betjäningen på hotellen glädjestrålande och gick sin väg. Varje dag eller åtminstone varje vecka bragte nya övergrepp. Det vore synd att säga, att de allesamman kommo från vänsterhåll, en del sades komma från högerhåll. Det betydde mycket litet i praktiken. Men det skedde värre ting än så. Det italienska leendet började försvinna och bli till ett hångrin, en hätsk grimas. Skott knallade, blodet flöt. Män från Östeuropa med prominenta profiler bedrevo underjordisk trafik i ett omfång som man knappt kunde ana, men hade all anledning att frukta.</p>
			<p>Därpå kom det ett omslag. Unga män med flammande ögon och svarta skjortor började draga genom gatorna i ständigt större kohorter, sjungande en sång till ungdomens och modets förhärligande: <emph>giovinezza, giovinezza</emph>, en gammal studentsång. Man sade att de kallades fascister och att det var de skulle rädda landet. Många ryckte föraktfullt på axlarna, när de hörde sådant tal, andra trodde.</p>
			<p>Den 28 oktober 1922 togo fascisterna makten och bildade regering.</p>
			<p>Under de följande åren bodde jag så gott som oavbrutet i ett romanskt land, vilket i motsats till Italien utgått ur världskriget med alla de prerogativ och attribut som av ålder tillkomma segraren: befäst position, erövrade landområden, många vänner och bundsförvanter. Var Frankrike därför ett lyckligt land? Var det lyckligare än Italien? Det skulle man ju ha kunnat tro, men i så fall gav lyckan sig egendomliga utslag. Landet väster om Alperna var lika fullt av missnöje som landet öster om Alperna. Det var missnöjt med de besegrade som inte ville betala krigets omkostnader, det var missnöjt med de handpanter det fått, det var missnöjt med sina före detta allierade. Vad blev det av den engelsk-amerikanska traktaten som skulle ha garanterat Frankrikes säkerhet för all framtid? Den uteblev – likaväl som betalningarna från den besegrade fienden. Franska folket var tvunget att upprätthålla en nästan lika stor säkerhetsstyrka som i krigstid – och då det sökte indriva sina rättmätiga fordringar, som i Ruhr, fick det sina förra allierade mot sig. Under tiden rasslade även francen utför backe, inte i samma tempo som liran men lika obevekligt. <emph>Le bas de laine</emph> var i fara! Under inflytande av alla dessa missräkningar förändrades nationalkaraktären långsamt; man glömde hövligheten, man blev grälsjuk, eller man kastade alla principer <emph>au dessus de tous les moulins</emph> och hängav sig åt vilda spekulationer, vilda orgier och vilda perversiteter. Litteraturen, som återspeglar tidens drag åtminstone genom sina försäljningssiffror, gav en ganska skrämmande bild av hur det såg ut i det segerrika landet: det fanns knappt en best-seller som handlade om sunda människor, de flesta romaner voro romantiserade skildringar av fall ur Krafft-Ebings <emph>psychopathia sexualis</emph>, eller beskrivningar ur dräggens liv, vit slavhandel och skumma hålor på Montmartre. Den tongivande bland de manliga skribenterna, Gide, skildrade den weltschmerz som drev honom att söka tröst i armarna på en arabpojke. Den mest beundrade bland de kvinnliga, Colette, besjöng en åldrande kokotts kärlek till en sutenör. Litteraturen kunde sägas koncentrerad i en replik från ett Montmartre kafé: <emph>un homme avec une femme – comme c’est dégoutant!</emph></p>
			<p>För mig tog detta Frankrike, som jag beundrat från min tidigaste ungdom, mer och mer gestalten av ett stycke radium som efter en serie emanationer och sönderfall håller på att förvandlas till den grövsta av alla metaller, till bly.</p>
			<p>Vad skedde under tiden på andra sidan gränsen, i Italien?</p>
			<p>Det var inte lätt att veta, vad man skulle tro. Tidningar världen runt hade två attityder mot den nya regimen: antingen angrepo de den hejdlöst, eller också förlöjligade de den. De anklagade den för att undertrycka tankefriheten. Men när man bodde i ett land, där den oinskränkta tankefriheten gav sig sådana utslag som i Frankrike, hade man svårt att gripas av helig vrede över en reglering av denna frihet. I Italien, sade tidningarna, måste pressen skriva på befallning vad som passade makthavarna. Men i Frankrike fanns det knappt ett pressorgan som inte skrev ungefär vad som helst för betalning av vem som helst. I Italien var det omöjligt att komma sig upp, om man inte tillhörde Partiet. Men i Frankrike var det lika omöjligt att komma någon vart, om man inte hade politiska förbindelser. I Italien, sade tidningarna, hade det härskande partiet uteslutande våld och övergrepp att tacka för sin position. Men hur kommo partierna till makten i Frankrike? Jag bevittnade åtskilliga franska valkampanjer, och de erbjödo sannerligen intet uppbyggligt skådespel. Det var innehavare av krogar, tobaksaffärer och ännu sämre ställen (sådana funnos i varje stad i riklig mängd, och de annonserade sin verksamhet på biografteatrarnas ridåer), som voro de egentliga valinpiskarna. Med vin, tobak och andra njutningsmedel sörjde de för att det galliska folket gick till de rätta valurnorna, utan att parlamentskandidaten behövde trycka deras händer, som i antiken – den saken skötte de! Och när valet, som ofta skedde, slutade oavgjort i första omgången – vilka förhandlingar fördes inte då bakom kulisserna, vilka smutsiga kombinationer gjordes ej för att pressa det mesta möjliga ur chansen! Men vad voro dessa kombinationer mot de verkligt stora affärerna i Palais Bourbon, sedan de äntligen valda tagit plats i hemicykeln! Den som gjort sig illusioner om fransk politik på den punkten fick dem krossade för alltid under Staviskyskandalen och dess efterdyningar.</p>
			<p>Nej, med bästa vilja kunde jag inte se, att det parlamentariska systemet sådant det bedrevs på västra sidan av Alperna hade någon anledning att yvas gentemot den icke-parlamentariska styrelseform som fanns på östra sidan om samma berg. Däremot förvånade jag mig, var gång jag passerade Italien, över att finna att landet, som nu i tio, tolv, fjorton år suckat under det fascistiska oket, fortfarande var ett hem för godlynta, hjälpsamma, vänliga människor – ett släkte som med åren blev allt sällsyntare på andra sidan Alperna. Italienarna voro mindre rika än sina latinska kusiner – men de voro minst lika flitiga och oändligt mycket mera religiösa. Och trots den stora tankeofriheten hade de ingalunda mist det goda humör som fordom givit sig så berömda utslag i Boccaccios Decameron. De berättade utan fruktan ganska giftiga historier om sina nya styresman. Deras attityd mot dessa var svårdefinierbar. De betraktade dem med en viss överseende tolerans, utan motvilja men också utan avguderi. Genom tretusen år hade de sett alltför många regeringar avlösa varandra för att låta sig imponeras av någon bestämd styrelseform. För mycket, mycket länge sedan hade de trott på den romerska republiken. Därefter hade de en tid ägnat gudomlig dyrkan åt Cesar Augustus och hans efterföljare. Därpå hade våldsmännen från norr kommit, och de hade böjt sina huvuden för dem. Därpå hade Kyrkan tagit makten från de nordiska inkräktarna och långsamt men säkert tämjt dem. Så hade italienarna böjt knä för Guds ståthållare på jorden – tills även påvarna avslöjade sig som ganska världsliga härskare med mycket jordiska mål. Nya våldsmän döko upp, inhemska och utländska, besegrade varandra, erövrade provinser, pålade skatter, utskrevo soldater, härjade och brände, utan att det hela tycktes vilja ta slut. De flesta av dessa erövrare voro utlänningar. Och hur det nu är, fördrager man lättare inhemskt ok än utländskt. Därför hade de med glädje hälsat en viss rörelse kallad <emph>il Risorgimento,</emph> och en viss härskarätt, huset Savojen, som äntligen, efter nästan tvåtusen års främlingsherravälde, gjorde dem till herrar i eget hus. De hade också accepterat en utländsk uppfinning som kallades parlamentarismen, valt deputerade och läst ändlösa rapporter om förhandlingarna på Monte Citorio i Rom, där man slogs om anslag och lagdekret. Men så småningom visade det sig, att anslagen hade en egendomlig vana att sluta i andra fickor än de, för vilka de voro avsedda, och att lagdekreten dikterades inte av hänsyn till landets bästa utan till främmande intressen … Det sista beviset härpå hade man fått genom krigsförklaringen av år 1915 och vad därav följde. När därför en ny flock män med svarta skjortor uppenbarade sig och erbjöd snabb läkedom från alla parlamentarismens obehag, ryckte man på axlarna och lät dem hållas. Kanske trodde man inte särskilt mycket på deras patentmedicin, men i varje fall blevo de väl inte värre än de andra!</p>
			<p>I ett land som Italien låter man sig inte så lätt bländas av politiska slagord. Man rycker på axlarna och fogar sig. När allt kommer omkring betyder det hela inte så mycket. <emph>Plus ça change, plus cest la même chose.</emph> Men ett sådant sinnestillstånd kan medföra farliga surpriser. Man blir benägen att glömma den fattiga änkan i Syrakusa, som var dag offrade ett kopparmynt för tyrannen Dions liv. Dion var inte någon god tyrann och inte heller särskilt populär, och det visste han. Därför blev han rörd, när han hörde om gummans gest och lät kalla henne till sig. – Varför offrar du var dag en kopparpeng för min välgång? frågade han. Och den gamla svarade: – Därför att jag misstänker, att vi efter dig få en tyrann som är ännu värre!</p>
			<p>Frågan är om inte detta är summan av all politisk visdom.</p>
			<p>I varje fall i Medelhavsländerna.</p>
			</div>
			<div n="3" type="chapter">
			<head>3</head>
			<p>Lagunstaden var sig nästan alldeles lik då vi anlände dit denna oktoberkväll 1939. Det elektriska ljuset flammade på Piazza San Marco. Musiken spelade mittemot Florians kafé. Det talades mycket engelska på hotellen. Krigsutbrottet hade gjort att engelsmän som skulle resa till Egypten och Indien togo vägen över Italien. Det gick oupphörligen båtar från Genua och Triest till dessa länder – båtar som inte riskerade att torpederas av tyskarna. Varken hotellägare eller redare hade någonting att invända mot detta lustiga krig, så länge det bringade dem sådana förtjänster.</p>
			<p>– Om Mussolini håller oss utanför kriget, kommer man att bygga honom en kyrka lika stor som Santa Maria della Salute, sade en employé i turistkompaniet till mig. Ni vet, att man byggde Santa Maria till tack för att Venedig räddades från pesten. Vad är farligare? Kriget eller pesten?</p>
			<p>Jag reste vidare genom Italien. På ort efter ort uppsökte jag gamla bekanta för att få svar på frågan: vad ämnade Italien göra?</p>
			<p>En av dessa vänner, före detta borgmästare på en mycket känd ö, sade:</p>
			<p>– Det är möjligt att vi komma att slåss. Men under inga omständigheter komma vi att slåss på Tysklands sida.</p>
			<p>– Men det finns ju något som heter stålpakten …</p>
			<p>– <emph>Che cosa è un patto?</emph> Vad är en pakt? När man gifter sig, gör man också en pakt. Men har ni aldrig hört talas om skilsmässor?</p>
			<p>– De bruka vara svåra i katolska länder!</p>
			<p>– Inte om ena parten inte är katolik!</p>
			<p>En annan vän berättade mig följande:</p>
			<p>– England och Frankrike äro färdiga att göra allt för oss! Ni vet, att en av de saker som retat Italien mest, har varit att man måste betala passagen genom Suezkanalen i guldvaluta. Så och så många ton, så och så många guldfrancs! Och det nya imperiet i Abessinien medföra stora transporter! <emph>Ebbene</emph> – vi behöva inte längre betala i guld, vi få lov att betala i pappersvaluta, ja, vi få lov att betala med checker. Säges det … Det visar vad man är beredd att göra för att hålla oss ute ur striden!</p>
			<p>En tredje vän förklarade:</p>
			<p>– Jag kan berätta er en sak i förtroende: våra fabriker leverera vapen till Frankrike. Det är alldeles säkert! Och då förstår ni, att vi i varje fall inte går med i kampen mot Frankrike och England.</p>
			<p>I Rom råkade jag ännu en gammal vän, pressman och ytterst begåvad, men som aldrig riktigt lyckats slå igenom, därför att han inte var medlem av partiet. Han dolde inte sin bitterhet mot fascismen och Mussolini. Jag lyssnade tåligt till honom, men gav hans besvikelse skulden för en stor del av vad han sade.</p>
			<p>– Du anser alltså inte, sade jag, att Mussolini har gjort något för folket? Jag vet att man är mycket missbelåten med honom de välmående klasserna, därför att han skattar dem så högt. Men är han inte avhållen av det stora folket?</p>
			<p>T. ryckte på axlarna.</p>
			<p>– Han är och förblir vad han alltid har varit – en socialistisk agitator. Jag skulle för resten kanske bara säga agitator. Vad han agiterar för är honom i grund och botten totalt likgiltigt. Men han har lärt sig en sak: att tala till massan så att den begriper honom. Du som utlänning finner förmodligen hans tal omöjliga. Jag som italienare finner dem ha dålig stil. Men massan älskar dem, precis som den älskar sentimentala, visor och grovkornigt skämt. Kriget i Abessinien var inte populärt. Jag hörde män ur folket ropa: <emph>è la sua guerra</emph>! Det är hans krig, inte vårt. Men i alla fall fångade han massan med en fras. Han ropade i radio: <emph>Italien, stora, proletäriska Italien</emph>! Det grep folket. De visste, att de voro proletärer i jämförelse med folket i andra länder. Kritiken teg, man knorrade inte längre. Ty Mussolini hade naturligtvis rätt. Vi äro en proletärnation. Men bli vi rikare efter hans recept? Det betvivlar jag!</p>
			<p>– Men han har då <emph>gjort</emph> en mängd saker, inte bara hållit tal!</p>
			<p>– <emph>Bene!</emph> Han har torrlagt de pontinska träsken. Han har vunnit <emph>la battaglia del grano</emph>, veteslaget. Italien är självförsörjande eller nästan självförsörjande, då det gäller bröd. <emph>Benone!</emph> Han river och bygger, river och bygger, för att skaffa arbete. Men se på resultaten av hans byggen! Se på denna Via dell’Impero, där vi just stå. Var inte Kolosseum mycket vackrare förut, innan Mussolini hade rivit ned alla kvarteren vid kejsartorgen? Och vad menar du om funkishallen ovanpå Ara Pacis? Rom var mycket vackrare under påvarna, innan man började gräva fram alla ruinerna!</p>
			<p>– Du föredrar romantik och smuts framför hygien och esplanader, sade jag. Tja, det är en synpunkt!</p>
			<p>– Och du glömmer en sak: hygien beror på pengar. När folket knappt förtjänar till det allra nödvändigaste, kan du bygga hur många funkispalats som helst. Om en liten tid kommer de att vara nedgrisade.</p>
			<p>– Men han har då infört socialförsäkringar som ge arbetarna trygghet, när de bli sjuka eller gamla.</p>
			<p>– Tala tyst om den försäkringen, min vän! Arbetarna uppfattar den bara som en extrabeskattning. Och det är precis vad den i grunden är!</p>
			<p>Jag teg. Personligen har jag aldrig haft mycket till övers för försäkringssystemet. Det förefaller mig som ett lotteri, där man bara vinner, om man dör omgående.</p>
			<p>– En sak har han på sin kreditsida, ropade T. med flammande ögon. Han har ännu inte kastat oss in i det nya kriget, och det ser inte heller ut som om han tänkte göra det! Skulle han göra det – T. korsade sig två gånger – kommer han att få sanna mina ord: fascismen är en fredsvara och inte någon krigsprodukt. <emph>Autarchia!</emph> En autarkisk vara som spricker vid första belastning!</p>
			<p>Han såg upp mot fönstret till vänster om Palazzo Venezias balkong. Där bakom låg Mussolinis arbetsrum.</p>
			<p>– Vad har inte vi journalister betytt för honom? sade han med en grimas. Vi trodde på honom, och vad har vi för lön för vårt arbete? Vad har han blivit till? En diktator som alla andra! Se på honom, när han visar sig för folket! Hur ser han ut? Som en påfågel som dansar!</p>
			<p>– Tja, hur ser Daladier ut, vad det beträffar? Han vill ju likna en tjur, men gör han det? Och Chamberlain? I England har jag hört honom jämföras med en uggla!</p>
			<p>– Ugglan är mera sympatisk än påfågeln, svarade han och drog ned mungiporna.</p>
			<p>Kort tid efteråt hade jag tillfälle att se il Duce själv, alldeles oförberett och på närmaste håll. Jag hade gjort en fotvandring i bergen vid Albano. På återvägen såg jag människor stimma samman längs huvudgatan i Ariccia, den lilla påvestaden som nästan uppfylles av familjen Chigis gigantiska palats. Motorcyklar tutade, gendarmer ropade order, folk strömmade till. Jag trängde mig fram i första ledet, ty jag anade dunkelt vad som stod på. Plötsligt kom en bil rullande, inte i den ilfart som man gärna förbinder med diktatorers utflykter, utan ganska makligt. En man stod upp i försätet och vinkade till mängden. Hans ansikte var inte den ödesdigra mask som man vant sig vid från fotografierna, det var runt, rödlätt och skinande. Hans ögon uttryckte spontan tillfredsställelse över massans hyllning. Mig påminde han i detta ögonblick mest av allt om en godsinspektor, som tackar folket för väl förrättat skördearbete. Hans gestalt och huvudform buro avgjord prägel av bonde och arbetare. Det fanns ingenting i dem av det som man förbinder med Cesare Borgia, modellen till <emph>Il Principe</emph>, i vilken Macchiavelli såg Italiens räddare och enare. Jag kunde utmärkt väl tänka mig, att denne förvaltare skötte godset så, att katastrofer undgingos. Här i folkets breda lag hade han inte alls någon prägel av operasångare. Han verkade sund och stark. Men när jag delgav min vän T. dessa intryck, svarade han bara:</p>
			<p>– Vi få se!</p>
			</div>
			<div n="4" type="chapter">
			<head>4</head>
			<p>Hurudan var Italiens politiska ställning vintern 1939–40?</p>
			<p>Jag har senare fått veta det ur tillförlitliga källor.</p>
			<p>Italien stod i själva verket fortfarande fritt, det kunde välja sida eller helt undvika att ta parti. Västmakterna hade gjort ett par försök att vinna det över till sig. England hade för länge sen avstått från en bit av Kenya, Frankrike från en stump afrikansk jord. Och båda makterna hade så småningom fått ombud vid Qvirinalen, ackrediterade hos Hans Majestät Kungen-Kejsaren Vittorio Emmanuele. Mussolini hade i ett tal förklarat, att Italien efter Abessiniens erövring tillhörde de mättade staternas antal, och gjort en rätt tydlig vink om nyttan av att återupprätta Stresafronten, som formellt garanterade Österrikes oavhängighet och i realiteten var riktad mot Tyskland.</p>
			<p>Denna appell hade man ej låtsats höra på västmaktshåll, och långsamt, mycket långsamt hade Mussolini närmat sig Tyskland, ty den gamla fruktan för detta dynamiska land satt ännu djupt rotad hos honom. Inmarschen i Österrike kom som en chock för honom – han anade visserligen, att den skulle komma, men inte när det skulle ske. Men samtidigt fick han en garanti för Brennergränsen av Hitler, och denna garanti var en fjäder i hans hatt. Den gjorde stor verkan i Italien, där man alltsedan 1918 varit nervöst känslig, då det gällde Sydtyrolen och gjort vad man kunnat för att så hastigt som möjligt assimilera de tvåhundratusen österrikarna, vilka tidningarna mer eller mindre hövligt, mer eller mindre ironiskt benämnde våra främmande gäster. Nu hade man svart på vitt av det nya tyska rikets mäktige chef, att gränsen låg fast för alltid! Samma garanti verkade i parentes sagt ytterst förbluffande i Tyskland, där parollen länge varit: alla tyska stammars enande i ett enda rike. Vissa tidningar förlöpte sig så långt, att de fortsatte att tala om Sydtyrolen och om sydtyska bröder som skulle hem till riket. Det medförde naturligtvis konfiskering och dementier.</p>
			<p>Hitlers besök i Rom i maj 1938, ett svar på Mussolinis besök i Berlin hösten förut, bidrog att utkristallisera förhållandet. Men den inblick, tyskarna samtidigt fingo i Italiens militära styrka gjorde dem mycket tveksamma att engagera sig alltför fast. Allmänna intrycket var nämligen detta: av allt vad Italien har är det bara flottan som är värt någonting. Skulle det gälla krig, måste Italien ha lång tid på sig för att rusta upp.</p>
			<p>Tidigt på våren 1939 reste Chamberlain och lord Halifax till Rom i avsikt att bromsa den redan alltför intima förbindelsen Rom–Berlin. Den italienske ambassadören Grandi hade förberett saken skickligt nog. Han var väl anskriven i London, i motsats till sin tyske kollega Ribbentrop. Men besöket blev ingen succé. Det är också svårt att föreställa sig större kontraster än den älskvärde affärsmannen Chamberlain, den fromme lord Halifax och den helt och hållet realistiske, allt annat än fromme Mussolini. Man berättar ännu i Rom om festen i Palazzo Venezia, då den annars försummade högaristokratiens damer stodo utplanterade längs väggarna som sköna dekorativa blommor, mittibland gamla rustningar, gobelänger och tavlor. Mussolini rusade i ilmarseh genom rummen med de nyfikna engelsmännen i släptåg. De ville se på all kuriositeterna – minst kanske på damerna – <emph>han</emph> tänkte på helt andra saker. Man berättar om besöket i Operan, då värdarna, svärfar och svärson, demonstrativt vände ryggen åt gästerna. Man berättar om den inhiberade uppvisningen av det unga Italiens hårdförhet: små balillagossar skulle beskjuta varandra med pilar på kroppens ömtåligaste ställe och tävla i att som den unge spartanen fördraga smärtan med ett leende … När det kom till kalla fakta, visade det sig, att Mussolinis plan i korthet var följande: England skulle påverka Frankrike så att det godvilligt beviljade Italien dess “naturliga aspirationer!” Chamberlain hade kanske varit beredd att ge efter inför Tyskland, som han fruktade, men aldrig inför Italien, som han mer eller mindre ansåg för en <emph>quantité négligeable</emph>.</p>
			<p>I mars 1939 kom den tyska inmarschen i Tjeckoslovakiet.</p>
			<p>Om inmarschen i Österrike verkat som en chock på Mussolini, finns det bara ett ord för effekten av den nya attacken: han blev rädd. Visserligen hade den italienska upprustningen – varpå Tyskland insisterat året förut – börjat. Men den var ännu i sitt första stapplande begynnelsestadium, och åtföljdes av alla de symtom som bruka karakterisera improviserade företag. Att tänka på krig under sådana omständigheter var vanvett. Vad Mussolini hoppats på och fortfor att hoppas på var en lång period av lugn, under vilken landet kunde hämta krafter, inte denna hetsiga serie av brådstörtade avgöranden. Det är inte för mycket sagt, att han tillbragte de närmaste dagarna i feberspänning. Men än en gång tycktes Tyskland ha räknat rätt: ingenting skedde! Varken England eller Frankrike, som dock hade en allianstraktat med tjeckerna, rörde ett finger. Lika litet som de gjort det i eller efter München …</p>
			<p>I maj slöts så “stålpakten”. Den förutsåg en tid av två år, under vilka Italien skulle ha tid att rusta upp. Mussolini var redan på det klara med att det nästa gång blev Polens tur. Men han trodde, att det skulle gå i Warschau som det gått i Prag, att ingenting kom att ske, att demokratierna skulle fortfara att låta sig överrumplas. Kunde man skrämma dem därtill genom en stålpakt, så skadade det inte. Skulle motsatsen inträffa, litade han på att endera av två saker skulle inträffa: antingen blev det ett kort krig, <emph>una guerra a rapido corso</emph>, under vilket han slapp att ingripa, eller också blev kriget långvarigt, och då hade han tid att rusta upp och ingripa i slutskedet …</p>
			<p>Då kriget mot Polen hotade i augusti, gjorde han in i det sista <emph>allt</emph> för att få till stånd en ny Münchenkongress. Då detta inte lyckades, beslöt han att avvakta händelsernas gång.</p>
			<p>Månaderna gingo. Hela världen deltog i en gigantisk gissningstävlan: vad tänker Italien göra? Ingen i utlandet visste svaret. Ingen i Italien visste det – ja, det är frågan, om Italiens ledare själv visste det förrän det ögonblick kom då han beslöt sig för handling.</p>
			</div>
			<div n="5" type="chapter">
			<head>5</head>
			<p>Jag hade funnit kost och logi i ett litet pensionat i Rom, till största delen bebott av marinofficerares fruar. Männen lågo ute i tjänst, stationerade i Taranto, Spezia, Ancona och andra ställen, eller kryssande i Medelhavet. Jag aktade mig visligen att göra efterforskningar om deras adresser, ty fastän landet levde i fred, sov polisen ingalunda, åtminstone inte när det gällde övervakandet av sådant smärre villebråd som ryms på pensionat och dylika inkvarteringsställen. (Jag är inte lika övertygad om att den lyckades hålla öga på det större villebrådet.) Om jag fick veta, var damernas män voro stationerade, var det utan allt användande av mutor och förförelsekonster: mitt rum låg i slutet av en korridor, och just utanför min dörr hängde pensionatets telefon. Ekot i korridoren sörjde för resten.</p>
			<p>Det var denna vinter Ryssland överföll Finland – ett av världshistoriens lömskaste och fulaste företag, vilket naturligtvis inte hindrar att det funnit försvarare, även av nordisk ras. Om jag redan förut älskat Italiens folk för dess oreflekterade mänsklighet, så lärde jag mig att älska det dubbelt under den tid som följde. Reaktionen mot Ryssland var våldsam, entusiasmen för Finland gränslös. De få finnar som funnos i staden voro föremål för ständiga hyllningar, och en blek avglans av landets ära föll till och med på Sverige, fastän man hade svårt att förstå att svenskarna inte grepo vapen och skyndade till grannlandets hjälp. “<emph>La Svezia é timida”</emph>, viskades det, Sverige är räddhågat! Mängder av italienska ynglingar anmälde sig som frivilliga, men kunde naturligtvis ej nå den avlägsna krigsskådeplatsen. Korrespondenterna frossade i äventyrliga skildringar av finskt hjältemod. Det hela var vackert genom sin spontaneitet och den goda vilja, det vittnade om.</p>
			<p>När freden kom och villkoren meddelades, ville man ej tro sina ögon. Men med orden: “världshistorien slutar inte den 13 mars 1940”, sökte man trösta den besegrade. </p>
			<p>Italiens utseende var vid denna tid så fredligt och välmående som aldrig förr. En kort tid på hösten 1939 hade man indragit tillåtelsen för privatbilar att köra med bensin, och likaledes hade kaffet försvunnit, endast för att vända tillbaka i februari 1940. Ute vid San Paolo Tre Fontane arbetades det av alla krafter på den stora Expo 42, “Civilisationens Olympiad”, vars lottsedlar försåldes i alla gathörn. Var vecka avlade Mussolini själv besök där för att kontrollera arbetets fortgång, vilket bidrog att befästa allmänheten i dess tro på freden. Livsmedel flödade i alla butiker. Vid jul- och nyårstid var det en syn att se de evigt läckermunnade romarna belägra någon <emph>gastronomia</emph>, som delikatessaffärerna där nere kallas, för att förse sig med mat – kaviar, kalkoner, korvar, ostar, pastejer och hundratals andra ting som fingo det att vattnas i munnen på främlingen från Norden. Oceanångarna kommo och gingo till och från Indien, Japan, Australien, Afrika och Amerika. Det enda man klagade över var att England lade hinder i vägen för Italiens handel genom att begränsa importen. Man skule ha velat och kunnat köpa mångdubbelt flera varor av alla slag, men det fick man inte. John Bull lade sin tunga hand på importen, när den gick utöver vissa, noga fixerade gränser, som beräknats efter landets fredskonsumtion. Vid ett tillfälle hade England tillåtit italienska båtar att hämta tyskt kol i holländska hamnar för att med fri lejd transportera det runt Gibraltar. Men detta medgivande hade mött så starka protester i underhuset, att det inte upprepades. Och beträffande den transatlantiska handeln var man oböjlig i London.</p>
			<p>Ty där likaväl som i Paris hade man en misstanke: Italien tänker möjligen hålla sig utanför kriget, men det har en överenskommelse med Tyskland om att tjänstgöra som importör för dess räkning. En sådan överenskommelse existerade tvivelsutan, men lamslogs alltså genom den engelska blockaden. Detta irriterade de styrande, som om inte annat trott sig kunna göra goda vinster i skydd av sin neutralitet. Men vad som framför allt irriterade dem var det bevis de fingo på Englands makt över de sju haven – inklusive Medelhavet, som de länge krävt att få kalla sitt hav, <emph>mare nostrum</emph>. Intet fartyg gick in i Neapels eller Genuas hamn utan att ha passerat minst en, oftast flera engelska kontrollstationer någonstans på jordklotet. Stundom togo undersökningarna längre tid än resan. Och vad fanns bakom denna världsomspännande makt? Bara ett antal krigsfartyg – men Italien hade ju självt en flotta av modernaste typ – och ett folk på fyrtiosju millioner! Fyrtiosju millioner! Hade inte Italien fyrtiofyra inspärrade på en halvö som till stora delar bara bestod av klippor och sten? Dessa toner anslogos allt oftare i pressen. Vunno de genklang hos folket? Knappast. Folket intresserade sig bara för en sak: att slippa kriget. Och just därför kände det i ögonblicket en viss sympati för Tyskland.</p>
			<p>Tyskland hade inte fordrat att Italien skulle träda in på dess sida med vapen i hand. Tyskland hade förklarat sig tillräckligt starkt att ordna problemet självt. Tyskland ansåg sig ha en ouppgjord räkning med England och Frankrike – det var Tysklands ensak! Med England hade italienska folket intet utestående – vad än de styrande sade eller få det att tro – engelsmännen kände man sedan århundraden som goda, väluppfostrade och frikostiga gäster. Frankrike var en annan sak! Visserligen var hela bourgeoisiens bildning fransk, men mot Frankrike existerade dock det slags antipati som den tillbakasatte medlemmen av en syskonkrets känner för den mera framgångsrike. Med Frankrike hade man samtidigt alltför mycket gemensamt och icke-gemensamt, för att inte olikheterna skulle verka irriterande: den franska självbelåtenheten, när man själv innerst inne var så osäker, den franska sparsamheten, när man själv var född med ett givmilt hjärta, den franska ironien, när man själv var naiv utan att vara dum. Så länge man fick stanna utanför kampen mellan Tyskland och Frankrike, hade man ingenting emot Tyskland.</p>
			<p>Så ungefär torde folkstämningen under denna vinter kunna summeras. Det fanns då ännu franska och engelska journalister i ganska stor mängd i Rom, och den engelska ambassaden hade fördubblats så att the Court of Saint James i realiteten hade två sändebud vid Qvirinalen. Och de tillåtna engelska och franska tidningarna såldes fortfarande i alla kiosker: Daily Mail, Times, Le Matin, Le Temps och några till.</p>
			<p>I mars kom en utomordentligt lång och utomordentligt välklädd transatlantisk herre resande till Rom som extraordinärt sändebud från president Roosevelt: mr Sumner Welles. Hans officiella uppgift var att informera sig om de europeiska staternas stridsmål och möjligheten för att göra slut på kriget. Vad han privat begärde av Mussolini var en skriftlig förbindelse att Italien under inga omständigheter skulle gå in i kriget på Tysklands sida. Det fick han inte. Han reste vidare till Berlin, Paris och London. Och kort därpå inträffade det första mötet i Brenner mellan Hitler och Mussolini.</p>
			<p>Vattendelaren i Alperna skulle komma att bli vattendelare i historien!</p>
			<p>Men det fanns ingen som anade, då tidningarna denna rnåndagsmorgon bragte nyheten om att de “två kondottiärerna” träffats och i fullkomlig avskildhet talat ut med varandra om allt som angick deras länder. Inte</p>
			<p>en tolk hade bevistat mötet – ett av Mussolinis övertag över de flesta andra statsmän var ju, att han, liksom på sin tid Clemenceau, behärskade mer än ett språk …</p>
			<p>Vad sades vid detta möte?</p>
			<p>Tidningarna världen runt bragte mer eller mindre välgrundade gissningar därom dagen efter, och särskilt madame Tabouis i den radikala franska tidningen <emph>l’Oeuvre</emph> kunde ge de pikantaste och mest detaljerade beskrivningar, men i själva verket har hemligheten aldrig röjts. Dock torde man kunna deducera fram den med en mycket stor grad av sannolikhet. Den tyske ledaren måste för en – vi få väl tro det – närmast bedövad åhörare ha framlagt de planer, han uppgjort för den närmaste tiden, och omtalat de medel han hade för att realisera dem: ockupation av Danmark och Norge för att skydda högra flanken mot England, och därpå generalattack mot Västmakterna tvärs genom Belgien och Holland. Mussolini torde ha lyssnat till dessa planer med reservation eller åtminstone med mycket reserverat bifall: två sådana företag i följd, varav det ena mitt för näsan på denna engelska flotta, vars makt han varje dag fick känna i det avlägsna Medelhavet – det var sannerligen nog för att göra den djärvaste blek om kinden! I varje fall var ett säkert: lyckades <emph>detta</emph>, så kunde ingenting misslyckas för mannen som satt mittemot honom – mannen i regnkappan, som han för knappt sex år sedan behandlat med så ringa <emph>égard</emph> vid deras första möte i Venedig, mannen, om vilken han själv hade sagt: jag är inte profet som il signor Hitler, jag nöjer mig med att vara politiker! – mannen, om vilken hans tidningar den gången sagt ting som nu sovo tryggt i arkivens och – det fick man hoppas – italienska folkets glömska! Men när han vände hem från det snöiga Brenner, kan hans tanke bara ha varit en – densamma som dirigerat hela hans dittillsvarande bana som politiker: att vänta och se hur det gick. Han hade väntat i Milano och sett, hur det gick med marschen mot Rom. Den hade lyckats, och först sedan han visste det, for han till Rom för att övertaga regeringen. Sedan dess hade han vågat sig rätt långt fram ett par gånger, som vid kriget mot Abessinien, men aldrig längre än att han kunnat retirera, om det blev nödvändigt. <emph>Detta</emph> var något annat. Detta var planer av det slag som kosta liv, ära och gods om bara den minsta detalj klickar! Lyckades ett sådant företag, hade man alltid tid att ingripa. Misslyckades det, hade man sitt på det torra, så länge man inte var med i samma båt – om man också satt sitt namn på en stålpakt!</p>
			<p>Det första angreppet kom på utsatt dag och lyckades på ett sätt som endast kunde kallas mirakulöst. Danmark ockuperades så att säga genom telefonuppringning. Och mittför näsan på världens största sjömakt besatte den minimala tyska flottan ett land med tolvhundra kilometers kustlinje! Den som var i Italien i dessa dagar glömmer inte lätt det intryck de två ockupationerna gjorde. Minst kanske den som var den djärvaste, besättningen av Norge. Men i <emph>Giornale d’Italia</emph> räknade Gayda, med hjälp av digra tabeller från Internationella Lantbruksinstitutet i Rom, ut hur många danska oxar, får, svin, höns som nu blevo tyska undersåtar från att ha furnerat Englands frukostbord … De matvaror som engelsmännen hittills fått från ett land på andra sidan Nordsjön, måste de nu med en redan förut överansträngd handelsflotta hämta från andra sidan Atlanten, ja, från antipoderna! Visade det inte, åt vilket håll vågskålen omisskännligt började luta? Därpå, jämt en månad efter den första överraskningen kom den andra. Middagstidningarna den 10 maj 1940 meddelade under väldiga överskrifter, att “Tyskland övertagit försvaret av Hollands och Belgiens neutralitet” – <emph>il Reich assume la difesa della neutralità olandese e belga</emph>.</p>
			<p>Jag kan ännu se för mig den min av hjälplös häpnad som präglade min gamle tidningsförsäljares ansikte, då han visade mig denna överskrift, och det är inte för mycket sagt att hela italienska folket drog ett djupt andedrag, då det fattade betydelsen av vad som skett. I tåget till Ostia hörde jag människor säga: om en vecka är de väl i Paris! Andra skakade på huvudet och sade: betyder det här, att vi kommer med? Vad tror ni, signore? Tja, vad skulle jag tro? På kvällen besökte jag Stampa Estera, den utländska pressklubben på Via della Mercede, och intervjuade försiktigt ett par engelsmän och fransmän om vad <emph>de</emph> trodde om läget. De läto mig lika försiktigt, men i alla fall otvetydigt förstå, att det som inträffat – hur tråkigt det än var för dem det gick ut över – i grunden var det bästa som kunde ske. Bölden hade spruckit! Man hade väntat på det en hel vinter, nu hade det skett. Så mycket bättre! Angreppet på Holland och Belgien var en vettvillings tilltag. Utom det engelska och franska imperiets oräkneliga trupper, hade Hitler nu skaffat sig halvannan million holländare och belgier på halsen! Saken kunde bara sluta på ett sätt!</p>
			<p>Detsamma, vågade jag erinra om, hade de franska tidningarna sagt en månad tidigare, då engelsmännen lade ut minor i de norska fjordarna och sedan seglade sin väg: – “detta är en historisk dag, och saken kan bara sluta på ett sätt!” Och hur hade den slutat? Den tystnad, varmed mitt inlägg mottogs, visade att det inte ansågs taktfullt.</p>
			<p>Holland gav upp kampen efter fem dagar, Belgien efter ett par veckor. De tyska trupperna trängde allt längre in i Frankrike – men fortfarande teg Mussolini, och Italien fortsatte att fråga sig: komma vi med eller inte? Jag glömmer aldrig det svar jag fick av en vän, en genom tjugu år tränad världskorrespondent, på min efter band nästan banala fråga:</p>
			<p>– Italien komma med? Säg mig en sak, har du sett några luftskyddsrum här i Rom?</p>
			<p>Det hade jag inte – med mindre man räknade de antika ruinerna … Och luftskyddsrum hör onekligen intimt samman med ett modernt krig! Från andra håll gav man andra skäl för att Italien aldrig kom att gå med: skörden skulle strax börja, man kunde inte taga så mycket arbetskraft från bönderna, skolorna fortsatte sitt arbete och hemförlovade inte sina elever! Viktigast av allt, båtarna till Amerika fortsatte att gå! Det vill säga, den som skulle ha gått den 9 juni hade fått order av rederiet att uppskjuta avresan till den 11. Men vad betydde ett uppskov på två dagar?</p>
			<p>Kvällen den 9 juni stötte jag åter ihop med min vän T. på Via dell’Impero. Han stod försjunken i studium av de berömda stenkartorna som sitta där – kartorna på vilka man ser det gamla romarväldets utveckling från en liten vit prick i Latium till ett enormt rike som går från Skottland till Eufrat. Dessutom ser man som lärorik parallell det moderna imperiets utveckling och ögonblickliga omfattning, med Nordafrika, de grekiska öarna, Albanien och italienska Östafrika. Min vän lade huvudet på sned och sade:</p>
			<p>– Har du tänkt på en sak? En film kan rullas baklänges! Man kan läsa de här kartorna från höger till vänster i stället för tvärtom, med det resultatet att hela imperiet kryper ihop till en liten vit prick i Latium!</p>
			<p>Han teg och tillade:</p>
			<p>– Vet du, att Stora fascistiska rådet har möte i dag? Vad tror du herrarna förhandla om? Kriget i Abessinien lyckades därför att ingen ville angripa oss den gången. Men kasta de oss nu in i ett riktigt krig, så äro vi förlorade på förhand! Du hör vad jag säger, på förhand!</p>
			<p>Jag såg förmodligen skeptisk ut, ty han ryckte på axlarna och började tala om annat.</p>
			<p>Och nästa dag var den 10 juni 1940.</p>
			</div>
			<div n="6" type="chapter">
			<head>6</head>
			<p>&#160;</p>
			<p>Angreppet på Holland, Belgien och Frankrike, den takt vari det genomfördes och resultaten därav hade gjort ett <emph>förintande</emph> intryck på Mussolini. Intet annat ord passar. Här såg man folkrika och av naturen väl skyddade riken falla på några dygn. Här såg man den armé, som genom tjugu år upprätthållit den europeiska maktbalansen, retirera, slåss på alla avgörande punkter och retirera igen. Fästningsverk, vilka ansetts lika obetvingliga som den kinesiska muren, ramlade som korthus för nya okända vapen. Det var inte längre en kampanj man bevittnade, det var ett jordskred. Det var inte en armé som drog i fält, det var en allt besegrande naturkraft som sprängde sina fördämningar! Ve den som ställde sig i dess väg – hell den som ställde sig vid dess sida! Det finns intet tvivel om att Mussolini velat göra detta långt före den 10 juni – han har själv senare förklarat uppskovet med hinder av teknisk art, utan att ange vilka dessa hinder voro och utan att man kan föreställa sig vad de ha varit, eftersom Italien ju varken har gemensamt järnvägsväsen eller gemensamma utfallsportar med Tyskland. Varför gjorde han det då inte? Varför dröjde han till den tionde juni?</p>
			<p>Svaret kan kanske lyda osannolikt för många, men det är inte desto mindre sant: om Italien inte kom med förr, så berodde det på att Tyskland gjorde allt för att hindra Italien därifrån och från att överhuvud gå med!</p>
			<p>Jag vet, att det finns en utbredd tro, särskilt i Italien, att tyskarna med våld och list pressade Italien in i kriget. Men denna tro är absolut felaktig. Den grundar sig i sista hand på det vanvett som präglar hela  krigsinträdet – ett vanvett som gör att man letar efter <emph>någon</emph> grund till detsamma!</p>
			<p>Tyskland önskade inte Italiens inträde i kriget, och detta av tre grunder. För det första kände det numera sin egen styrka – eller trodde sig åtminstone göra det. För det andra kände det Italiens motsvarande svaghet. För det tredje hade Tyskland, så länge Italien höll sig neutralt, en förträfflig leverantör att tillgå.</p>
			<p>Det finns skäl som tala för att ge största vikt åt den andra av dessa grunder. Tyskland, som var fullt modernt rustat, kände till punkt och pricka Italiens nästan otroliga svaghet i rustning och teknik. Tyskland hade så gott som besegrat Frankrike och behövde ingen annan hjälp till resten av företaget än att Italien band ett antal franska divisioner vid gränsen i sydost. Sedan Frankrike var expedierat, trodde man sig kunna bli färdig med England i samma raska takt. Skulle den italienska flottan behövas vid detta företag, blev det alltid tid att tala om <emph>den</emph> saken … Men man insåg i Berlin, att Mussolini, som fått blodad tand av de tyska framgångarna, inte blev lätt att hålla tillbaka. Därför lovade man honom: för det första uppfyllelse av Italiens “naturliga aspirationer” på Frankrikes bekostnad. Dessa skulle inte på något vis prejudicieras av att Italien inte gick med i kriget. För det andra förespeglade man Mussolini, att han skulle få lov att spela rollen av fredsmäklare mellan Tyskland och England, när tiden var inne, eller om attacken mot öriket skulle slå fel trots allt. Han skulle taga plats vid det gröna bordet i Talleyrands eller Metternichs roll! Hans namn kom att gå till eftervärlden på samma vis som deras!</p>
			<p>Hur många hemliga budbärare som färdades mellan Berlin och Rom i de dagarna, är och förblir kanske obekant. Ett är säkert, de voro många, och en av dem var en prins av blodet, av det hessiska blodet, Philipp, förmäld med den italienska prinsessan Mafalda – samma unge man, som på sin tid överlämnat Hitlers privatbrev till Mussolini om inmarschen i Österrike.</p>
			<p>Det kunde ju tyckas, att Mussolini borde ha mottagit sådana anbud med uppsträckta händer, men han gjorde det inte. Man lovade honom allting gratis, och han sade nej. Varför? Därför att han inte ville göra sig löjlig! Han var inte någon spratteldocka, som man manövrerade med efter behag! I snart tjugu år hade han predikat, att en dag som lejon är bättre än hundra år som lamm – att människan måste leva farligt. Och nu hade han ett tillfälle att leva farligt – till på köpet utan större risk. Skulle han låta en sådan chans gå sig ur händerna? Om man trodde det, misstog man sig! Han var ingen spratteldocka, han var en man, och det ville han visa hela världen! Till att börja med skulle han visa det för Fascismens Stora Råd. Och visserligen kunde detta – gudskelov – inte jämföras med ett bråkigt parlament, men att det inte utan vidare skulle acceptera hans beslut, visste han på förhand.</p>
			<p>Om han väntade motstånd mot sina idéer, så misstog han sig inte. Man kan nog tryggt säga, att fyra femtedelar av det fascistiska partiets medlemmar voro antityskt inställda, och de av ledarna som hade sina sympatier norr om Alperna kunde nog räknas på ena handens fingrar.</p>
			<p>Vilken ställning intogo de ledande fascisterna vid denna tid till Tyskland och ett krig på Tysklands sida?</p>
			<p>För att börja i toppen kan man lättast karakterisera Mussolinis egen inställning genom att säga, att han led och alltid lidit av ett slags <emph>Hassliebe </emph>till Frankrike. Hela denna bildning han förvärvat sig är i sista hand fransk. Man behöver bara tänka på det oerhörda inflytande Sorels bok om Våldets berättigande haft på honom! Det är ju från den han – för övrigt i likhet med Lenin – hämtat hela sin filosofi. Han skulle kunna älska Frankrike, men endast ett Frankrike som ligger i gruset för hans fönster. Därför och endast därför hade han <emph>så småningom</emph> – ty man får inte glömma det sällsamma mellanspelet i Venedig år 1934 – blivit germanofil. Vill man målet måste man också vilja medlen! Men frånsett alla politiska baktankar var han fylld av en måttlös beundran för tysk militär disciplin, tysk duglighet och tyskt mod. Det var sådana dygder han i tjugu år sökt inympa på sina landsmän. I Tyskland stodo de i full blom. Och därför var hans tyskbegeistring inte bara ett utslag av beräkning.</p>
			<p>Den störste tyskvännen näst honom, kanske den ende uppriktige bland de andra fascisterna, var Roberto Farinacci, redaktör för <emph>Regime Fascista</emph>, en gåpåare och en antisemit, men en anständig människa för så vitt som han åtminstone ej blivit mångmillionär på sin politik. Efter Farinacci kunde man bland förkämparna för ett samgående med Tyskland <emph>möjligen</emph> räkna propagandaministern Pavolini, undervisningsministern Bottai, ministern för Afrika Teruzzi och en medlem av det gamla fascistiska gardet, de Bono. Men därmed äro också alla tänkbara medlemmar av detta slag uppräknade. Ty det vore fel att taga med Mussolinis svärson, greve Ciano, vilken länge var axelpolitikens reseombud i Europa. Den kokette lille herrn har alltid intagit en ytterst tvetydig position. Som den njutningsmänniska, parad med affärsman, han är, har han alltid försökt att spela på båda tablåerna samtidigt och sörja för att ha minst en, helst flera bakdörrar öppna ur lyan. Det finns många bevis därpå, men det kan räcka med att anföra två. Så sent som i mars 1940 vidarebefordrade han franska beställningar på motorer och pansarvärnskanoner till italienska fabriker – till dess tyskarna fingo nys om saken och läto Mussolini stoppa trafiken! Då det i februari 1943 drog upp till storm över hans huvud (man var i Berlin mycket litet nöjd med hans verksamhet som utrikesminister), sökte han inför fascistiska partiet rättfärdiga sig med att påstå, att han alltid varnat för ett krig mot England – han ville till och med bevisa detta påstående med dokument från utrikesministeriet. Det hjälpte inte, han fick sitt avsked, och svärfadern övertog hans plats.</p>
			<p>Direkt <emph>mot</emph> Tyskland voro år 1940 flera av de allra inflytelserikaste medlemmarna av partiet. De viktigaste voro: de Vecchi, gammal medlem av fascistiska gardet, senatspresidenten Federzoni, dåvarande justitieministern, före detta sändebudet i London, Dino Grandi, och guvernören i Libyen, Italiens kanske populäraste man, Balbo. De Vecchi är piemontesare och som sådan född med motviljan mot Österrike i blodet. Grandi kan kanske inte direkt kallas anglofil, men hans långa vistelse i London har gett honom respekt för örikets gigantiska, men inte alltid synliga makt och gjort honom djupt övertygad om nödvändigheten av att undvika alla konflikter med England. Balbo, som dog i Libyen, utan all tvekan nedskjuten av misstag av sina egna landsmän, hade slutligen stora sympatier för Frankrike. Han hade många vänner i de franska kolonierna och beundrade djupt – och med rätta – Frankrike som kolonialmakt. Han önskade till varje pris undgå en konflikt med detta land.</p>
			<p>Som det var i partiet, var det i armen. Nästan hela härens officerskår – kanske i något mindre grad marinens – var antitysk. Man får inte glömma, att officerskårer i regel rekryteras ur bättre situerade familjer. I Italien finnas dessa framför allt i norra delarna av landet, där lantbruket är rikt, silkesodlingarna givande och fabrikerna många. Och visserligen rider tiden fort i våra dagar, men det är i alla fall bara åttio år sedan folket i dessa nejder stred och blödde för att jaga den hatade österrikaren ur landet. Det vårdar ännu troget minnena av det habsburgska småförtrycket med spionage och fängelsestraff, det har absolut inte glömt striderna 1859 och 1866 – för att inte tala om kampen 1915–18. I dessa landsdelar är germanofilien en sparsamt blommande planta, möjligen med undantag för vissa kretsar av intelligentsian.</p>
			<p>I spetsen för denna antityska officerskår satt som generalstabschef en man vid namn Pietro Badoglio, Abessiniens erövrare, vilken vid ett bestämt tillfälle givit rådet: “Tag hem trupperna från Albanien och Abessinien och skicka dem till Brennerpasset!” Han var fullt på det klara med att Italien behövde tid för att smälta sitt nyförvärvade imperium. Dessförinnan vore all fascistisk äventyrspolitik en dödlig fara. Men Badoghio var för övrigt en direkt och oförsonlig motståndare till fascismen som sådan. Han hade bekämpat den på åtskilliga vis, och det var med bitterhet i hjärtat Mussolini måst ge honom överbefälet i Abessinien, sedan de Bono misslyckats. En av Badoglios första åtgärder hade varit att stoppa pressreklamen för svartskjortorna, speciellt greve Ciano och Bruno Mussolini, vilka deltogo i kriget med dödskalleemblem och andra pittoreska tillbehör. Badoglio var inte mannen att anbefalla ett krig mot England och Frankrike.</p>
			<p>Och i alla fall kom kriget! Fyra år tidigare hade Mussolini genomtrumfat kriget mot Abessinien tvärtemot Stora rådets vilja – och det kriget hade dock tyckts bjuda på många och stora risker! Även denna gång fick han sin vilja fram. De engelska och franska sändebuden kallades till greve Ciano och fingo sina pass överräckta. Och samma afton talade Mussolini från Palazzo Venezias balkong till en folkmassa på hundratjugutusen människor. Han var mycket blek, hans ögon lyste som fosfor under den svarta mössan. Detta var hans stora stund! Hans röst steg till vrål och sjönk till viskningar. Massan vibrerade under hans ord som musikinstrumentet under virtuosens fingrar. Trängseln var oerhörd, kvinnor skreko och svimmade. Men de hundratjugutusen jublade, såsom massan alltid jublar, när den funnit sin domptör – och såsom den i detta land genom skicklig teaterregi vant sig att jubla i loppet av aderton år. Jag stod i hopen och skulle fått mina revben inklämda, om inte en gigantisk och godmodig schweizare skyddat mig med sina armbågar. Då och då lyfte även han händerna och ropade:</p>
			<p class="Basic-Paragraph para-style-override-2">– Duce, a noi!</p>
			<p>– Är ni fascist? frågade jag honom viskande.</p>
			<p>– Nej, viskade han med ett grin tillbaka. Man får skrika med, annars är man suspekt. Ja, man muss ein bisschen mitheulen! <emph>A noi, a noi!</emph></p>
			<p>Kriget var förklarat.</p>
			<p>När jag vandrade hemåt genom gatorna, voro husen översmetade med plakat som i håndrypande teckningar tillintetgjorde England och Frankrike. Man såg Italien i form av en ung jätte riva av sig sina bojor i Medelhavet – <emph>l’Italia spezza le sue catene nel Mediterraneo!</emph> Man såg John Bull som en väldig bläckfisk omslingra jordgloben och dö för en värja som högg av tentakel efter tentakel. Man såg Frankrike symboliserat av ett – för övrigt autentiskt – fotografi av en negerhövding som var iförd franska akademiens gröna frack. Tyvärr förfelade denna bild i någon mån sin effekt, ty den gamle svartingens blick var så elak, att de vidskepliga italienarna blevo rädda och stucko ut ögonen på alla exemplar av affischen. Ja, man hade till och med mobiliserat verskonsten för att uttrycka sina känslor: i butiksfönstren hängde en sonett, där en okänd poet på Petrarcas versmått anklagade England för alla de sju dödssynderna och ett par till. Låt oss hoppas, att han inte blivit lurad på honoraret!</p>
			<p>Jag hörde ett par enklare svartskjortor samtala.</p>
			<p>Den ene sade:</p>
			<p>– <emph>Chi va con l’Italia vince sempre</emph> – den som går med Italien segrar alltid!</p>
			<p>Och den andre svarade allvarligt:</p>
			<p>– Alltid!</p>
			<p>När jag hörde dessa ord, som uttalades utan all ironi, i allra bästa och naivaste tro, kunde jag inte låta bli att tänka på vad en liten ettrig fransman med monokel i ögat nyligen ropat till en italiensk kollega på pressklubben:</p>
			<p>– <emph>L’Italien a toujours été le barométre du succès</emph> – italienaren har alltid varit en barometer på andra folks framgångar. Och det låter sig ju inte förnekas, att det moderna Italiens frammarsch ända från början skett med hjälp av den i ögonblicket starkaste landmakten i Europa – ena gången Frankrike, nästa gång Preussen. Det hindrade inte, att fascismen genom sin propaganda lyckats vända upp och ned på förhållandet i gemene mans ögon – “den som går med Italien segrar alltid …”</p>
			<p>När jag kom hem till min pension, satt dess ende engelske invånare vid pianot i salongen och spelade. Dagen efter skulle han i sällskap med ett större antal landsmän lämna detta Italien som engelsmännen alltid avgudat, för att i Lissabon utväxlas med italienare från England.</p>
			<p>Vad han spelade var inte illa valt med tanke på det ögonblick, vi upplevde.</p>
			<p>Det var Beethovens Ödessymfoni.</p>
			</div>
			<div n="7" type="chapter">
			<head>7</head>
			<p>Det krig, som Mussolini börjat <emph>d’un coeur léger</emph>, kunde möjligen vinnas under en förutsättning, men heller inte flera: att England föll i loppet av två, högst tre månader. Varade kriget längre, föll England inte, <emph>måste</emph> Italiens skriande oförbereddhet överrösta alla feta ord och bringa det i fördärvet.</p>
			<p>Ty med vilka materiella resurser var det som il Duce kastat sitt land in i ett krig mot två världsriken? Om man säger det, riskerar man att inte bli trodd.</p>
			<p>I många år hade han vid varje givet tillfälle förklarat, att han stödde sig på “åtta millioner bajonetter”.</p>
			<p>Redan detta var en grov överdrift. Om det fanns två millioner gevär med tillhörande bajonetter disponibla, så fanns det heller inte flera. Dessa gevär voro alltjämt av 1891 års modell, ett rätt tungt, rätt enkelt konstruerat vapen, som emellertid är lätt att betjäna och som skjuter mycket rätt. Det har gjort utmärkta tjänster, men kan knappast tävla med modernare gevär. Det fanns visserligen en annan modell, utan särskilt namn, kallad 1938–39 års modell, men den existerade huvudsakligen på papperet och kom knappast till användning, innan den olycksaliga expeditionskåren sändes till Ryssland.</p>
			<p>Men geväret betyder kanske minst i ett modernt krig. Vad hade Italien av allt annat som ett sådant krig fordrar – av tanks, tankkanoner, flygmaskiner, luftvärnskanoner, eldkastare, granatkastare o. s. v.?</p>
			<p>Svaret härpå kan ges i två ord: nästan ingenting.</p>
			<p>Italien hade:</p>
			<p><emph>kanske</emph> tusen flygmaskiner, av vilka ungefär hundra bombare;</p>
			<p><emph>kanske</emph> hundra tanks (några siffror säga 78, andra 98);</p>
			<p>föga maskingevär;</p>
			<p>föga kanoner, och</p>
			<p>nästan ingen ammunition till vad som fanns.</p>
			<p>(När kriget bröt ut, lågo exempelvis flottans fartyg absolut utan ammunition ombord – liksom de längre fram kommo att ligga utan olja och därför lyste med sin frånvaro vid de avgörande striderna om Sicilien.)</p>
			<p>Kriget i Abessinien hade kostat Italien en tredjedel av de dessförinnan uppmagasinerade vapnen. Kriget i Spanien hade tagit en betydande del av resten. Och sedan dess hade landet ju inte haft lång tid på sig att rusta. Men allt detta kan ändå inte förklara det katastrofala läget i juni 1940. Ty landet hade rustat ända sedan fascismens stora genombrottsår, 1925, och under tiden gett ut över hundra miljarder lire för sitt försvar!</p>
			<p>Hur kunde då en sådan situation ha uppstått?</p>
			<p>Svaret kan ges i ett enda ord: korruption. Allt som verkligen levererades betalades för dyrt. Men mycket av det som beställdes levererades aldrig – av goda grunder. Man kan välja ett par handgripliga exempel: försvarslinjerna mot Tunis och mot Frankrike. Den förra planerades så tidigt som 1935, och arbetet anförtroddes en viss Scalera, vilken betecknande nog samtidigt var filmdirektör. Denna pendang till Marethlinjen på franska sidan tog sig mycket solid och ståtlig ut – papperet. Felet var bara att den stannade där. En vacker dag kom det emellertid meddelande, att en undersökningskommission skulle bese linjen. Att detta meddelande sändes i god tid, är tydligt. Ty nu tillverkades i största hast en serie befästningar och bunkers med ett tunt lager av cement över ett innehåll, som för övrigt stod att få på platsen – nämligen sand. Kommissionen kom, middagar gåvos, allt befanns vara i bästa ordning. Men något måste ha sipprat ut, ty herr Scalera avskedades och tvingades som ett ringa straff att spela in några mycket kostsamma filmer …</p>
			<p>Liknande förhållanden avslöjades vid gränsen till Frankrike, och under de stora höstmanövrerna i Podalen kort före kriget fastslogs det, att fransmännen skulle ha varit i Turin på en dag, om det gällt allvar … Vid manövrer på det senare så ödesdigra Sicilien kommo liknande missförhållanden i dagen – vilket inte hindrade Mussolini från att förklara, att ön var en fästning, mot vilken alla stormangrepp skulle komma att krossas som skum!</p>
			<p>Man kan fråga sig: visste han själv, hur illa det var ställt? Att Italien inte var tillräckligt starkt rustat, intygade ju hans svärson i ett offentligt tal i korporationskammaren i december 1939 – men visste regeringschefen, hur illa det stod till, vilken svindel hans anhängare bedrevo med folkets pengar?</p>
			<p>Svaret på denna fråga kan anses givet av episoden med grevinnan som arresterades i sin sovvagn i Modane. Hon var på väg till Paris, och i hennes madrass fann man ett par millioner lire i sedlar och statspapper. Man hade länge tyckt sig märka, att valuta smugglades till utlandet. Mussolini blev utom sig, då han fick höra om den påtänkta kuppen. Han tillkallade polischefen Bocchini och gav order att saken skulle fullföljas med all energi.</p>
			<p>– Gärna, svarade tjänstemannen bugande. Men får jag utbe mig fri hand?</p>
			<p>– Ni har den!</p>
			<p>– Också mot politiskt skyddade personer?</p>
			<p>– Ja!</p>
			<p>– Också mot medlemmar av er egen familj, Duce? Statschefen bleknade, men nickade bifall. Undersökningen förde tillbaka till grevinnan Edda Ciano, som hade dyra vanor och som just då rörde sig i en krets av inte alltför fina affärsmän. Och vad skedde? Grevinnan Ciano försvann på någon tid från Rom till Capri – och saken dog i tysthet.</p>
			<p>Orsaken till det fruktansvärda lättsinne varmed il Duce, mot både vänners och fienders råd, störtade sitt land ut i kriget, får sökas i hans fasta övertygelse, att kriget skulle vara högst några veckor. Till ett sådant fälttåg borde de befintliga förråden räcka – och skulle kriget vara längre, fanns det två utvägar. Man kunde servera sig själv ur de franska förråden. Och man kunde få hjälp av den store och mäktige bundsförvanten i norr. Allt ordnar sig, bara man har tur!</p>
			<p>Krigets svarta slagskugga låg över det härliga landet, men ännu talade allt om fred – allt utom de nattliga överflygningarna av Rom, som följde omedelbart på krigsförklaringen. Det var franska maskiner som gjorde denna gest mot den latinska systern, vilken fallit Frankrike i ryggen i den svåraste stunden av dess historia. Men flygmaskinerna kastade inga bomber, de kastade flygblad. Och på dessa läste italienarna: “Vi hata er inte, men vi komma heller aldrig att förlåta er, att ni låtit en enda mans högmod driva er till ett brott som detta !” I fem nätter kommo maskinerna, regelbundet som ett urverk, och möttes av en spärreld, som för övrigt var mycket misslyckad. Så var det slut. Den 17 juni kunde kvällstidningarna triumferande meddela, att Frankrike nedlagt vapnen. “I natt kunna vi sova lugnt!” sade min portvakt, en före detta underofficer, och strök sina martialiska mustascher. Men det var i alla fall inte alla italienare som fingo sova lugnt. Ty just i dessa dagar, då Frankrike redan bett Tyskland om vapenstillestånd, var det som Mussolini kommenderade sina trupper till angrepp mot franska gränsen … Några alpbefästningar togos och Mentone erövrades … Segertrummande berättelser från fronten – “<emph>A Mentone con i vincitori!”</emph> – började fylla tidningsspalterna, skrivna med det patos som på oss nordbor, vana vid <emph>under-statement</emph>, verkar så hårresande, men som sydlänningar älska och som fascismen gjort till ledande stilprincip. – <emph>Più forte, ancora più forte</emph>, sades det på propagandabyråerna, då någon sökte anslå en moderatare ton. I sista hand går denna stil tillbaka på en man, som visserligen skrev på franska men var italienare. Hade Napoleons bulletiner inte haft de världsomvälvande segrarna som bakgrund, skulle de ju verkat groteska i sin självbelåtenhet: “Soldater, jag är nöjd med er! – Omöjligt är inte ett franskt ord! – Han var med vid Austerlitz – <emph>voilà un brave!</emph>” Men Napoleon visade den takten att inte använda denna prosa vid varje liten skärmytsling. Det är en sak, som hans moderna elever förbisett. För dem var varje fäktning ett Austerlitz, varje möte till sjöss ett Trafalgar. Endast sublima detaljer fingo förekomma i deras krigsskildringar, under det de groteska eller rent mänskliga drag, som kriget väl till största delen består av, såvitt möjligt förtegos. Erövringen av Mentone var inte någon större bedrift, det hela inskränkte sig till besättningen av en strimma mark på några hundra meters bredd och ett par kilometers längd, men i tidningarna skildrades den som ett av århundradets stora vapendåd, och någon tid efter, då man nödtorftigt byggt upp vad man sköt i spillror under de tre dagarnas kamp, uppmanades italienska folket att vallfärda till staden med orden: “<emph>Kom och se edra nya besittningar!”</emph></p>
			<p>Jag hade tillfälle att göra en resa dit. Den officer som ledsagade mig lade ansiktet i allvarsamma veck, då vi nalkades målet, och sade: – Min herre, jag förbereder er på att kriget inte är en menuett! Han hade rätt: den lilla vackra staden bland sina oliver och citroner liknade minst av allt en balsal. Röksvärtade murar, sönderskjutna hus mötte ögat överallt. Men något som gjorde ett ännu kusligare intryck var, att man översmetat dessa ruiner med brokiga banderoller, som i alla tonarter sjöngo fascismens lov: “Leve il Duce! Leve Fascion! Leve Kungen-Kejsaren!” Det finns vissa handlingar som äro värre än andra, därför att de samtidigt synda mot både moral och estetik. Och ett sådant var den pappersorgie varmed fascismen firade sin entré i Mentone.</p>
			<p>Jag träffade en italiensk kaféägare där. Han var av de få civila invånare i staden, som för övrigt nästan uteslutande befolkades äv militär. Han föreslog mig att göra affärer i fransk konjak, vilken skulle inköpas och lagras i Nizza i väntan på bättre tider. Jag avböjde, ty jag var visserligen övertygad om att det var en utmärkt idé, men inte lika säker på att jag skulle få se min del av vinsten. I stället förde jag samtalet in på kampanjerna i Grekland och Nordafrika, som just tagit en för italienarna föga glädjande vändning. Hur skulle det gå, om de fortsatte som de börjat?</p>
			<p>– Det har ingen betydelse, sade han kallt. Allt det där är andrahands angelägenheter – <emph>tout ça, ce sont des affaires secondaires!</emph></p>
			<p>Han hade nämligen bott i Mentone före kriget och var mycket stolt över sin franska!</p>
			</div>
			<div n="8" type="chapter">
			<head>8</head>
			<p>&#160;</p>
			<p>Italien hade beviljat Frankrike vapenstillestånd. Tidningarna publicerade fotografier från Villa Incisa, där det undertecknades, och det var ett vältaligt mänskligt dokument. De franska delegerade sågo ut som människor i en mardröm! Och säkerligen var denna stund bittrare för dem än den, som de just upplevt i Compiègne …</p>
			<p>Sommaren 1940 drog förbi, gyllene och soltung, utan att England föll. Som en gammal dam sade: <emph>l’Inghilterra é troppo universale</emph>, England är för universellt! Hösten kom, och med den en händelse som kanske i längden skulle avgöra krigets utgång.</p>
			<p>Italien förklarade Grekland krig!</p>
			<p>Det är numera omöjligt att säga, vilken vändning det stora kriget skulle ha tagit, om inte Italien börjat detta krig. Men man kan ju tillåta sig att kannstöpa. Om det grekiska kriget inte kommit, hade troligen hela Balkanhalvön förblivit lugn. Att Tyskland inte önskade någon oro i detta leveranskraftiga hörn av Europa, är alldeles säkert. England var alltför upptaget av luftkriget och av Grazianis hot mot Egypten för att göra krigsutvidgningsförsök i denna del av världen. Och att någon av balkanstaterna själv skulle ha kastat sig ut i äventyr omedelbart efter Tysklands förkrossande segrar i Polen, Holland, Belgien och Frankrike är minst sagt osannolikt. Jag hade i loppet av vintern 1939–40 träffat ej så få medlemmar av dessa nationer – två bulgarer, två greker och ett ungt äkta par från Albanien. Albaneserna föredrogo Fan Noli, som de förklarade vara en from katolsk mystiker, framför kung Zogu, som de sade vara en rovgirig äventyrare, vilken sökt lura Mussolini, men avskedats av denne då svindeln blev för kraftig. Mot det italienska herraväldet hade de egentligen ingenting att invända. Bulgarerna, som voro förtjusande människor med hög kultur, stodo fullständigt opartiska i frågan Tyskland kontra Västmakterna. Möjligen hade de en viss dragning åt Moskva, men framför allt önskade de få bo i fred. Grekerna voro två bröder, som jag kände sedan länge. Den ene var läkare, den andre tobaksodlare i trakten vid Saloniki. Båda mindes endast alltför väl förra kriget, då de måst fly från sin hemstad Monastir och rädda livet växelvis undan bulgarer, serber, fransmän och engelsmän, genom att gömma sig i träsk och berg. Båda önskade en enda sak: att få vara i fred, och svuro på att ingen grekisk statsman tänkte på nya äventyr efter alla krig, som Grekland utkämpat sedan 1898.</p>
			<p>Nej, ingen av de närmast implicerade önskade krig på Balkan. Och hur hade det gått, om kriget uteblivit? Då hade Tyskland sluppit rädda Italien ur de svårigheter, det invecklat sig i. Då hade vårfälttåget mot Grekland och Jugoslavien uteblivit. Fälttåget mot Ryssland hade kunnat börja en månad eller sex veckor tidigare. Och då hade tyskarna kanske stått i Moskva före vinterns inbrott. Ty att det var den tidiga vintern som hindrade dem från att fullfölja sitt segertåg på östfronten torde väl vara säkert.</p>
			<p>Med ett ord: hela det andra världskriget kunde ha tagit ett annat förlopp, om inte kriget på Balkan kommit – detta krig, som ingen önskade. Men det kom. När Hitler på förmiddagen den 28 oktober 1940 anlände till Florens för att möta Mussolini, kunde dennes svärson stolt meddela honom det glada budskapet, att kriget mot Grekland börjat samma morgon klockan fyra. Om en vecka eller så kom man att stå i Aten!</p>
			<p>Vad han svarade på denna nyhet är inte bekant. Men därav att tyska folket först ett par dagar senare fick veta, vad som skett, kan man kanske draga den slutsatsen att det inte var någonting alltför smickrande.</p>
			<p>Det grekiska krigets förhistoria låter som en rövarroman i gammal god stil – en roman från galärslaven Rocamboles tid.</p>
			<p>Upphovsmannen var i sista hand den italienske ståthållaren i Albanien, en viss Jacomoni. Denne herre sorterade under greve Ciano, och hans chef hedrade honom till den grad med sitt förtroende, att han gjort hans maka till sin intima väninna. Greven hade inga hemligheter för fru Jacomoni, och fru Jacomoni hade inga hemligheter för greven. Det var alltså lätt för herr Jacomoni att delge sin förman en genial idé som han fått på egen hand: ett sätt att erövra Grekland utan blodsutgjutelse. Redan Alexander den stores fader, som själv var grek eller nästan grek, hade observerat, att en åsna lastad med guld kunde intaga den starkaste hellenska fästning. Nu var herr Jacomoni naturligtvis ingen åsna, men receptet med guldsäcken hade han i smått utproberat gentemot de gamla grekernas arvtagare. Han hade köpt ett antal högre grekiska officerare, som för framtiden voro hans med hull och hår. De voro i hans sold och i hans våld! Hur mycket lättare skulle det inte vara för en man som hans exeellens utrikesministern att med sina stora tillgångar köpa upp en hel serie grekiska generaler! Om man tänkte på den låga drakmakursen, blev det inte ens någon dyr affär! De mutade generalerna komme vid första tecken till italiensk inmarsch att gå över på Italiens sida och höja upprorsfanan i sitt eget land, där man sedan gammalt var van vid militärkupper. Erövringen av Grekland borde bli en affär på en veckas tid, knappast mera, och den kom inte att kosta någon större blodsutgjutelse. När den var färdig, kom Italien att ha något, som det hittills saknat, därför att tyskarna lagt beslag på det mesta: en handpant vid en blivande fredsuppgörelse, och till på köpet en mycket viktig handpant, ty Grekland behärskar genom sitt läge hela östra Medelhavet – <emph>vårt</emph> hav!</p>
			<p>Denna idé föreföll den förälskade utrikesministern alldeles genial. Han lät statskassan sända pengar till herr Jacomoni och meddelade denne trogne och gode tjänare, att han gjort sig väl förtjänt av fosterlandet. Lastad med detta guld – eller rättare med en del därav, ty för att lugna sitt samvete på alla punkter behöll herr Jacomoni avsevärda summor för egen räkning, man kan ju aldrig veta, vad framtiden bär i sitt sköte! – erövrade herr Jacomoni den ena grekiska fästningen efter den andra i form av mutade grekiska generaler. Därpå började den italienska attacken. Och därpå kom besvikelsen.</p>
			<p>De lömska generalerna gingo inte över till fienden! De vägrade att höja upprorsfanan i sitt eget land! De slogos tvärtom så hätskt och intensivt, att italienarna omgående fingo marschera baklänges. De slogos så tappert och så länge, under de vidrigaste förhållanden, att ett häpet Europa gnuggade sig i ögonen och började tala om Termopyle och om Leonidas.</p>
			<p>Angreppet på Grekland var en förbrytelse mot två länder, mot Grekland och mot Italien.</p>
			<p>Det var en förbrytelse mot Italien, dels därför att den italienske gesanten i Aten hela tiden hade informerat sin regering riktigt och sagt, att Grekland <emph>inte</emph> kom att ge sig godvilligt, dels därför att det började med den mest miserabla förberedelse och på den olämpligaste tid av året som tänkas kunde:</p>
			<p>en enda armékår, dåligt utrustad med proviant och klädd i sommaruniformer, skulle börja marschen mot Aten den 28 oktober, då snö och regn redan förvandlat vägarna i Albanien till moras. Varför just denna dag i den sämsta årstiden? Därför att det var årsdagen av <emph>la marcia su Roma</emph>, av den ärorika fascistiska marschen mot Rom!</p>
			<p>Det var om detta företag Ciano samma morgon stolt sade: “<emph>Questa é la mia guerra!”</emph> Detta är mitt lilla krig.</p>
			<p>Kriget i Grekland höll på att bli en katastrof för axeln.</p>
			<p>De illa utrustade italienska soldaterna slogos säkerligen med den stillsamma, ödmjuka tapperhet som utmärker dem, ty som G. A. Borgese sagt: italienaren är visst ingen dålig soldat, han tror bara att han är det. Också officerarna gjorde väl vad de kunde. Jag såg åtskilliga av dem på permission i Rom. Märkta av smutsen och kölden stirrade de på restaurangernas ätande och drickande gäster som om de trott sig se en annan värld. Ja, alla ute på stridsplatsen gjorde nog vad de kunde – men varje dag bragte nya missräkningar. Inte ens meddelandet att greve Ciano själv farit till fronten fick lyckans gudinna att småle mot de italienska vapnen. (För övrigt nöjde greven sig med att fara till Brindisi, där han lät installera en bombfri källare åt sig med tanke på de engelska flygarna.) I december nedlade Badoglio, generalstabschefen, sitt ämbete för att till kännage sina känslor mot regimen, som startat detta “lilla krig”. Han omtalades därefter endast i tidningarna som “en numera arbetslös person”.</p>
			<p>Och fortfarande jagade grekerna sina motståndare från position till position i Albanien, tills det gick så långt att fransmännen på andra sidan gränsen till det erövrade Mentone satte upp ett plakat med orden:</p>
			<p><emph>Grecs! Arrétez-vous! Ici la France! </emph>– Greker, halt! Här börjar Frankrike!</p>
			<p>(Det är tydligt att plakatet inte fick sitta kvar länge.)</p>
			<p>Men det fanns en punkt, där Grekland var svagare, nämligen till sjöss. De små öarna i Adriatiska havet erövrades, en för en, av italienarnas flotta och flyg. Det var ju helt enkelt oundvikligt. Varje sådan erövring – de flesta voro alldeles oblodiga – hälsades i den fascistiska pressen som en affär i rang med Abukir och Trafalgar, och från korrespondenter i Bukarest, Budapest och Sofia intelegraferades, vilket djupt intryck denna serie av framgångar gjorde.</p>
			<p>Det berättas två episoder från detta sjökrig. Den ena är möjligen legendarisk, fastän sannolikheten absolut talar till dess gunst. Den andra är så sann som möjligt, eftersom den italienska pressen sjålv berättade den med alla tecken på stolthet.</p>
			<p>Den första episoden skall ha inträffat på en av de mindre grekiska öarna, över vilken ett antal aeroplan utförde en hotande krigsdans. Genom utkastade proklamationer fick befolkningen order att ge sig utan motstånd. För att visa sin goda vilja skulle man hissa erövrarnas flagga, väl synlig, på rådhuset.</p>
			<p>Några ögonblick senare lyfte sig en fana över rådhusets tak. Det var <emph>hakkorsflaggan.</emph></p>
			<p>Den andra episoden, som finns utförligt skildrad i den italienska pressen från den tiden, ägde rum på Korfu, den största och viktigaste av de adriatiska öarna, den där Mussolini började sin krigiska expansion år 1923 genom att bombardera staden i vrede över att ett par italienska tjänstemän dödats på gränsen mellan Albanien och Grekland. Denna gång ville man inte begagna våld och kanoner mot fäakernas rika ö, där Odysseus mötte Nausikaa. Denna gång nöjde man sig med att låta ett hundratal flygmaskiner cirkla över Korfu och nedkasta uppmaningar till befolkningen att ge sig på nåd och onåd. Från ön signalerades tillbaka, att villkoren skulle uppfyllas. Omedelbart öppnade sig de kretsande aeroplanens sidor, och i stället för bomber sänkte sig över Odysseus och Nausikaas ö ett regn av mångfärgade blommor, vita, gröna och röda. Men varje blomma var en italiensk soldat klädd i vitt, grönt eller rött, och när alla blommorna landat, “i den fullständigaste ordning och med militär precision”, som det framhävdes i pressen, “sågo de häpna invånarna på denna gamla ö, att de tillsammans bildade den italienska trikoloren, fanan, vars beskydd de så ofta suckat efter!”</p>
			<p>Det är mera sällan som den moderna krigskonsten hämtar lärdom hos regikonsten på de stora revyteatrarna.</p>
			</div>
			<div n="9" type="chapter">
			<head>9</head>
			<p>&#160;</p>
			<p>Det ligger inte inom ramen för dessa anteckningar att utförligt skildra händelserna på Balkan våren 1941, sedan klotet väl kommit i rullning efter Tysklands ingripande. Grekland slogs till marken, Jugoslavien besattes och delades upp i intressesfärer. Äntligen hade Italien den handpant, som greve Ciano drömt om, men en handpant som skulle komma att bli en verklig danaisk gåva. Italien tilläts besätta stora kuststräckor i Istrien och att införliva provinsen Laibach-Lubiana. Och dessutom upprättades under italiensk överhöghet det oavhängiga konungariket Kroatien.</p>
			<p>Detta kan tyckas vara en nätt handpenning för de summor kriget hittills kostat landet. Det tråkiga med handpenningen var bara, att den utbetalades i pappersvaluta – till på köpet i en nyskapad pappersvaluta, kallad kuna, vilket lär betyda silvermård. Detta rovdjur lär skattas mycket högt som pälsverk i Kroatien och vara lika användbart som värdemätare som silvret självt. Det finns bara ett aber med en sådan värdemätare: man måste skjuta djuret innan pälsen kan realiseras i marknaden. Björnen erbjuder ett nära till hands liggande jämförelseexempel. De <emph>kunas</emph> som Italien hittills hämtat ur den nya vasallstaten torde inte vara många. I alla fall äro de inte lätta att växla i lire. Härpå fick jag bevis, då jag en dag stod i Banco di Romas kontor. Tre små katolska systrar ur någon orden kommo in och tassade fram till kassan. Ur sina djupa svarta väskor plockade de fram ett antal sedlar, skönare än vykort. Kassören hade knappt sett skymten av dem innan han avvärjande lyfte händerna:</p>
			<p>– Nej, nej, moder, dem ta vi inte!</p>
			<p>– Men det är kunas från Kroatien, Italiens vasallstat …</p>
			<p>– Ni får växla dem i Zagreb, moder! </p>
			<p>De små nunnorna tassade ut lika stilla som de kommit. Men det såg inte ut som om de vore överraskade.</p>
			<p>Det var i april och maj 1941 som de romerska tidningarna plötsligt började genljuda av namnet på en för länge sedan avliden monark i ett slaviskt land – han hette, visade det sig, Zvonimir, och hade på sin tid kristnat de vilda kroaterna. Kort förut hade djupt vibrerande telegram strömmat in till il Duce från en kroatisk herre vid namn Ante Pavelitj. Denne hade emellertid inte i nämnvärd mån bidragit till att fullfölja Zvonimirs verk, snarare motsatsen skulle man kunna säga. Han hade nämligen sju år tidigare gjort sig känd som en av kungamördarna i Marseille – om inte som aktiv deltagare, så som anstiftare. Till yrket var han “doktor”. Doktorstiteln är om möjligt ännu vanligare söder om Donau än vid Spree och Elbe. Jag har råkat kvinnliga doktorer i balkanländerna som mera erinrade om balettdamer än om vetenskapsidskerskor, och de manliga äro som sagt legio. De flesta äro advokater och sätta med jämna mellanrum den politiska marken i gungning vid sådana tillfällen då en svensk advokat brukar ta handlån ur klienternas kassa. Och i maj 1941 var alltså doktor Ante Pavelitjs stund inne, att han skulle befria sitt land och från kungamördarens visserligen betydelsefulla men i längden något oräntabla yrke övergå till statsbildarens och folkdanarens.</p>
			<p>Han hade efter kuppen i Marseille bott i Italien, vilket på den punkten under Mussolini upptagit en vacker tradition från Helvetiska förbundet och Holland, nämligen att bevilja politiska flyktingar tanke-, yttrande- och annan frihet. Härom var absolut ingenting att säga, så länge varje skurk ur motsatta lägret hade ett andra fosterland i USSR och, som oftast, i folkfrontens Frankrike.</p>
			<p>Ifrån början, säges det, hade det varit avsikten att förena Kroatien med Italien i personalunion och med kung Viktor Emanuel som regent. Troligen har planen inte behagat doktor Pavelitj, som fruktade att i så fall få för litet makt. Då denna tanke inte kunde realiseras, beslöt man att gå en medelväg. Med Mussolini och Pavelitj som faddrar föddes det oavhängiga kungariket Kroatien (med <emph>kuna</emph> som valuta), och herr Pavelitj, som under tiden erhållit titeln <emph>poglavnik</emph>, kom till Rom i spetsen för en kroatisk delegation för att på landets vägnar erbjuda dess krona åt en av hans majestät Kungen-Kejsarens fränder, ju närmare dess bättre.</p>
			<p>(<emph>Poglavnik</emph> lär betyda förare. De italienska tidningarna gjorde vad de kunde för att stava det riktigt, och resultaten blevo med tiden hedersamma.)</p>
			<p>Herr Pavelitj kom till Rom för att ge bort en krona, men om någon tror, att det blev brödratvist i huset Savojen av den anledningen, misstar han sig. Det fanns inte en av dess manliga medlemmar som inte värjde sig mot gåvan med händer och fötter. De förde kanske inte något vidare lysande liv på sina små slott, och absolut inte vid sin höge frändes hov, ty han är känd och fruktad för sin sparsamhet, men när det blev fråga om Kroatiens krona, sade de alla som en, med en gest som grevens i de gamla romanerna då dottern föreslår honom en mesallians: “Allt, blott icke detta!” Hans majestät blev förtvivlad. Han var ställd mellan den obevekliga naturkraften Mussolini (med doktor Pavelitj bakom sig) och släktens till synes oövervinnliga antipati mot den nya kungavärdigheten. Till slut använde han maktspråk. Vari det bestod – i en hotelse om förflyttning till Afrika eller till guvernörsposten i det besatta Grekland – är obekant. I varje fall beslöt en av prinsarna att acceptera. Hans namn var Aimone av Savojen–Aosta, och han var broder till den olycklige unge vicekungen i Abessinien, som nästa år skulle dö i engelsk fångenskap. Fader till de båda prinsarna var kung Viktors kusin, Emmanuele Filiberto, och modern var prinsessan Hélène av huset Orléans. Hon var svårt tuberkulös och hade givit anlagen i arv till sina båda sympatiska söner.</p>
			<p>Före sin upphöjelse till kung av Kroatien var prins Aimone hertig av Spoleto. Hans första ord efter upphöjelsen till regent voro:</p>
			<p>– Jag sätter aldrig min fot i Zagreb!</p>
			<p>Detta löfte har han samvetsgrant hållit. Från maj 1941 tills nu ha kroaterna inte sett skymten av sin älskade monark. Deras <emph>poglavnik</emph> har själv styrt dem med hjälp av sina <emph>ustaschis</emph>. Hur pass han lyckats härmed framgår därav de tåg som framföras genom Kroatien – exempelvis till Budapest – enligt vad jag hört av vänner som rest gå med högst trettio kilometers fart för att kunna stoppa genast, om <emph>någonting</emph> skulle hända. Vad skulle kunna hända i ett så välstyrt land? Ah, det vet man inte, men för säkerhets skull står det soldater med hundra meters mellanrum längs alla järnvägslinjer.</p>
			<p>Det var svårt att tänka sig en dystrare kungavalsdag än denna maj dag i Rom. Regnet silade ned från morgon till afton, stilla och obevekligt. De tusentals flaggor, varmed staden hade smyckats, de stora längs Corson, de mindre vid bakgatorna och de små, små vimplarna på spårvagnarna – alla dröpo av fukt. Den italienska trikoloren, den tyska hakkorsflaggan, den japanska solflaggan, den brokiga näsduk, som enligt folkliga heraldici var det nya Kroatiens symbol – alla dröpo av fukt som dränkta katter. Men mitt genom denna slokande prakt tågade i dag som alla dagar den lilla livvakten av albanska soldater i pittoreska kostymer upp till Qvirinalen för att övertaga skyddet av sin nådige härskare Kungen-Kejsaren.</p>
			<p>Ty utom att vara kung av Italien och kejsare av Abessinien, vilket rike föll just i de dagarna, är denne även kung av Albanien. <emph>Mbret</emph> lär det heta på albanesiska och vara en förvrängning av imperator.</p>
			</div>
			<div n="10" type="chapter">
			<head>10</head>
			<p>Hela denna vinter hade det italienska folket, utom de blodiga dramer vartill det inviterats av sina styresmän, tillfälle att njuta ett celest skådespel av ganska egen art. Varje kväll strax efter solnedgången visade sig i öster en tvillingstjärna, en kombination av två himlakroppar, som fyllde hela valvet med sin glans, medan den långsamt vandrade sin väg mot väster. Enligt vad tidningarna sade, hade en sådan syn inte skådats på 250 år, sedan den tid då turkarna belägrade Wien. Jupiter och Saturnus, de två största planeterna, hade slutit förbund och vandrade som två samregenter fram över himlen, där stjärnorna bugande gåvo plats för dem. Vad betydde detta? Att det betydde något stod klart för alla och envar i detta land, där katolicismen ingalunda utesluter tron på järtecken och mirakler. Kunde det betyda mer än en sak? svarade astrologerna. Var det inte en himmelsk återspegling av förbundet mellan de två största männen på jorden, Mussolini och Hitler? Var det inte ett varsel om att de stodo under högre makters beskydd, så länge de utförde sin skickelsedigra gärning? Jo, helt visst! </p>
			<p>Men kunde denna kombination vara i evighet? frågade de olärde. De fingo svaret, att den skulle upphöra i mars 1941. Och följden blev att många sågo fram mot detta datum, i hopp om att skilsmässan på fästet skulle åtföljas av en liknande skilsmässa på jorden … </p>
			<p>Men astrologien svek än en gång de förhoppningar man satt till den! Saturnus och Jupiter skildes, men dubbelkonungarna på jorden fortsatte sitt spel, om ock under en dragkamp, som skulle vara kriget igenom.</p>
			<p>Tysklands tankar voro riktade öster ut, Italiens söder ut. Ur detta kraftparallellogram hade genom greve Cianos initiativ och och därav följande konsekvenserna fötts en resultant: kriget i sydost. På sätt och vis hade detta medfört gynnsamma verkningar för Italien: trycket i Afrika hade lättat en smula, då engelsmännen blevo tvungna att sända en hjälpkår till Grekland. Men nu var det grekiska kriget slut, Italien, sade tidningarna, hade krönt sig själv med ovansklig heder “genom att nöta upp huvuddelen av fiendens förband och material, till dess det slutliga avgörandet kunde falla …” Italien hade med andra ord varit pikeneraren som tröttat den väldige grekiske tjuren, tills matadoren kunde ge djuret dödsstöten … Nu låg han på marken, badande i sitt blod. Den italienska trikoloren vajade över många grekiska platser och skulle efter kort tid vaja över själva Akropolis. Var inte då ögonblicket inne att föra kriget vidare i Medelhavsrummet? Att driva engelsmännen ut ur Egypten och besätta hela franska Nordafrika?</p>
			<p>Jo! sade italienarna utan den ringaste tvekan.</p>
			<p>Nej! svarade tyskarna. Vi skola nog göra upp med engelsmännen i sinom tid. Men det sker inte i Medelhavet, det sker i England. Och dessförinnan ha vi en sak som vi måste ordna. Hur skulle det gå, om vi angrepe England, och Ryssland under tiden fölle över oss? Innan vi gå mot England, måste vi ha klarat det ryska problemet en gång för alla!</p>
			<p>Men vår ambassadör Rosso i Moskva, sade italienarna, som absolut är en man att lita på, har inrapporterat, att Ryssland inte kommer att röra på sig.</p>
			<p>Vi ha andra upplysningar, svarade deras förbundna. Ryssarna komma att röra på sig. Kanske inte med detsamma, men då kampen står på sin höjdpunkt och vi äro som värst engagerade, tänka de falla över oss. Och då ha vi tvåfrontskriget, som vi absolut vilja undvika. Därför måste vi först gå mot Ryssland.</p>
			<p>Sålunda tvistade Saturnus och Jupiter denna försommar 1941.</p>
			<p>På sätt och vis kan man ge italienarna rätt i deras tankegång.</p>
			<p>De visste, att de voro den svagare länken i kedjan, de visste, att om detta England, som deras press dagligen förklarade vara ett land av utlevade aristokrater vilka åto fem mål om dagen och berusade sig med visky i bombkällarna – de visste, att om detta land skulle resa sig igen efter de fruktansvärda slag det fått, så kom det att vända sig mot <emph>dem</emph>. Kanske inte fort, kanske långsamt och med många bakslag, men i stället med hela den fruktansvärda envishet som gjort att England hittills aldrig förlorat ett krig. Detta visste de, och dessutom konstaterade de att de ännu inte sett röken av de “nationella aspirationernas” förverkligande. Frankrike satt fortfarande i Tunis och på Korsika, ja, det satt rentav i Nizza, om vars befrielse en tills vidare i Rom utkommande tidning <emph>Il Nizzardo</emph> oupphörligen predikade. Var det inte tid att en gång för alla göra upp med detta högmodiga Frankrike – på fastlandet och i Afrika? Det var <emph>högsta</emph> tid! Allt annat kunde vänta.</p>
			<p>Så sade man i Rom, men i Berlin slog man dövörat till. I Berlin hade man helt andra planer. Man hade besegrat Frankrike, men man ville etablera samarbete med Frankrike. I sista hand, det sade man inte högt i Berlin, men det tänkte man, och det visste Rom att man tänkte, var i alla fall Frankrike, trots sjuttio års översvämning av negrer och judar, en helt annan militärstat än Italien. Ett Frankrike som samarbetade med Tyskland skulle betyda lösningen på alla svårigheter. Därför ville man inte skynda på sakerna alltför mycket … En gång i framtiden kunde Italien få sina kompensationer – inte alla men några. Och så kunde det bli en treklang av den något spröda tveklangen Berlin–Rom. Efteråt är det lätt att se, att Italien förmodligen hade rätt. <emph>Hade</emph> axeln besatt Nordafrika fram till Marocko – man hade ju ännu passagen från Sicilien till Tripolis fast i sin hand – så hade amerikanerna inte haft så lätt att gå i land som de senare fingo. Och <emph>hade</emph> man forcerat leveranserna till Afrika sommaren 1941 i stället för ett år senare, är det möjligt att Nildalen kunde ha kommit i axelns hand och att kriget därmed tagit en annan vändning. Detaljerade planer för vad som då skulle ske voro för resten utarbetade – men mera därom senare. Det som intresserar i detta sammanhang är, att axeln våren 1941 nöjde sig med att hålla sina positioner i Afrika, medan Tyskland den 22 juni slog lös mot Ryssland.</p>
			<p>Underrättelsen härom kom faktiskt som ett åskslag för gemene man i Italien. Det var en het söndagsmorgon, och tidningarna som denna dag mestadels bringa stoff som stått över från dagen före hade intet att berätta. Men då radion med sina vanliga, alltför virila tonfall klockan ett började sända dagsnyheterna, och de ödesdigra orden i Hitlers proklamation till tyska folket rungade ut över gatorna i Rom – då blev det en stillhet som i en kyrka. Kanske ändå större, ty den romerska kyrkopubliken utmärker sig inte för större stillhet, den rör sig av och an, den konverserar och gör då och då på lämpligt ställe ett korstecken. Men gatupubliken måste ha känt, att detta var ett av historiens stora ögonblick, ty den upphörde med ens både att röra sig och att tala. Den trängdes som förhäxad framför barerna, genom vilkas öppna dörrar radiorösten rungade. Gigli själv skulle inte kunnat till den grad betvinga massan med sin röst. Men under det Gigli, romarnas avgud, efter slutat föredrag brukar hyllas med orkaner av rop: <emph>bis, bis, Gigli, Gigli!</emph> så härskade dödens tystnad, då radion teg efter framfört budskap. Äntligen hörde jag en romare viska till en annan:</p>
			<p>– <emph>Cosa ne pensi?</emph> Vad tänker du om saken?</p>
			<p>– <emph>Penso che finirà male</emph>, svarade den andre. Att det slutar illa!</p>
			<p>Det gjorde emellertid inte tidningarna, då de nästa dag vid tolvslaget äntligen kommo. De bragte som vanligt de mest sensationella nyheter från alla platser, där de hade eller kunde tänkas ha korrespondenter, Berlin, Bukarest, Warschau och Helsinki, såsom de alltid kalla Helsingfors. Tyskarna stodo redan långt inne i de av ryssarna året förut besatta distrikten, Kisjinau var taget, Odessa hotat. De ryska trupperna gåvo sig massvis, glada över en möjlighet att undslippa bolsjeviktyranniet i allmänhet och de politiska kommissarierna i synnerhet. Bakom de ryska linjerna härskade hopplöst kaos, och det sades att tyska flygmaskiner som varit inne över Moskva sett tjock, svart rök stiga ur Kremls skorstenar: det var Stalin och hans medhjälpare som i feberhast brände sina komprometterande papper … Så småningom blev tonen nyktrare, och efter en veckas tids, då de första tyska rapporterna kommit, var den anmärkningsvärt sober.</p>
			<p>Det som tilltalade den italienska allmänheten mest i den uppståndna situationen var, att den själv inte kallades att deltaga i kriget. Tills vidare fick den sitta som åskådare, på tryggt avstånd från brandhärden.</p>
			</div>
			<div n="11" type="chapter">
			<head>11</head>
			<p>Min vän kaféidkaren i Mentone hade nedlåtande talat om två sekundära angelägenheter, den grekiska och den afrikanska, som ingen betydelse hade för krigets utgång i stort. Den ena av dem, den grekiska, likviderades av tyskarna våren 1941. Den andra gick inte lika lätt och bekvämt att ordna. Den skulle med tiden utveckla sig till en avgjort förstaklass aktion!</p>
			<p>I december 1940 hade engelsmännen helt överraskande gått till angrepp på alla afrikanska krigsskådeplatser. Den 4 januari togo de Bardia, och av Grazianis styrkor, som året förut hotat Egypten, föll eller kapitulerade tredjedelen. Tre dagar senare var Tobruk – minns någon ännu namnet från tallösa kommunikéer? – inneslutet.</p>
			<p>I februari togs Bengasi i norr och britterna avancerade mot Syrtenbukten. Samtidigt dånade krigstrummorna i Abessinien, Eritrea och Somalilandet. I februari föll Mogadiscio, den vackra italienska mönsterhamnen i Somalilandet. I mars erövrades Harrar, Abessiniens andra stad.</p>
			<p>I april kom hjälpen. Den tyska afrikakåren hade upprättats, efter att med tysk fantasi och grundlighet ha tränat för sitt blivande värv i växthus, där värmen drivits upp till tropisk hetta. Den nordafrikanska mattan rullades åter upp, denna gång baklänges. Bengasi återtogs, Tobruk inneslöts. Men samtidigt föll Addis Abeba, huvudstaden i det nya imperiet, vilket kostat så mycket blod, och hela kolonien Eritrea med hamnen Massaua och huvudstaden Asmara erövrades. Inte bara Mussolinis nya imperium låg i grus, även provinser som fascismen övertagit från sina föregångare hade spelats bort! Vad betydde det i jämförelse därmed, att den tysk-italienska kåren samtidigt trängde in över gränsen mellan Cirenaica och Egypten? Vad betydde engelsmännens nederlag vid Halfayapasset, som kostade dem tre divisioner och två tredjedelar av deras pansarvagnar. Pansarvagnar gå att ersätta, divisioner också, men ett förlorat imperium trollar man inte fram ur en hatt igen!</p>
			<p>Just i de dagarna träffade jag min vän T. försjunken i studium av kartorna på Via dell’Impero. Han såg belåtnare ut än jag någonsin sett honom.</p>
			<p>– Om du vill veta, hur vinden blåser i ett diktatoriskt land, sade han, skall du se efter vilka inskrifter som målas upp och vilka som få lov att försvinna. Det är ju inskrifterna på väggarna som skall föreställa utbrott av folkviljan. Genom fyra år ha vi haft ett otal upprop på murarna med orden: <emph>W il Fondatore dell’Impero</emph>, leve imperiets grundläggare! (W ersätter i dylika anslag <emph>evviva</emph>. Ett upp och nedvänt W betyder <emph>abbasso</emph>, ned med …) Om du just nu finner en sådan inskrift, kan du vara viss på att den är halvt utplånad, om den inte är helt bortskrapad! <emph>Il Fondatore dell’lmpero</emph> håller på att bli <emph>lo Sfondatore dell’Impero</emph>, imperiets dödgrävare. Det är bara ett <emph>s</emph> som skiljer. Nå, gärna för mig! Vet du vad jag hoppas av det här kriget?</p>
			<p>– Nej.</p>
			<p>– Att vi får igen Kyrkostaten här i Rom. Moderna historieskrivare talar så mycket ont om Kyrkostaten. De säger, att det var den mest vanskötta delen av Italien före 1870. Jag frågar dig på heder och samvete: kan någonting vara mera vanskött än de moderna storstaterna? Stora stater äro lika obehagliga som jättedamer. Homo sapiens har inte tillräckligt mycket hjärna för att organisera en storstat, annat än i undantagsfall. Här i landet skulle vi må bäst av småstater sådana som vi hade fram till 1870. Kyrkostaten var kanske inte lika väl skött som Toskana eller Piemont, men det gjorde detsamma: folk trivdes där! Skatterna var rätt svåra – men vad var de mot skatterna i en modern jättestat? För resten betalade man dem ungefär som man ville. Ville man inte betala alls, reste man upp i bergen och blev bandit. Banditerna var aktade personer, som i regel stodo på förträfflig fot med påvens gendarmer. Det fanns till och med något som hette <emph>bandito d’onore</emph>, hedersbandit, vilket var mycket fint och vittnade om nobel karaktär. Påven sörjde för nybyggen då och då – inte alltför många, inte så många som nu, då man bygger och river i ett – han sörjde för fyrverkerier och religiösa festtåg. Lönerna var låga, men priserna var också rimliga. Huvudsaken är ju inte, att man förtjänar en massa sedlar utan att man får något för dem. Folk kunde både äta och dricka för de usla <emph>baiocchi</emph> som de tjänade på den tiden. Och det är visst mer än man kan säga om folket nu!</p>
			<p>– Jag tycker, att man fortfarande lever utmärkt här i Rom.</p>
			<p>– Det är för att du är utlänning. Försök att leva på en ordinär italiensk inkomst, sedan man dragit av alla skatter och avgifter, så skall du få se på annat!</p>
			<p>Det var nu ett år sedan Mussolini kastat sitt land in i det nya världskriget. Hur såg det ut i Italien efter dessa tolv månaders kamp?</p>
			<p>Till det yttre var allt förbluffande fredligt – så fredligt, att en tillfällig besökande knappt skulle kunnat ana, att han befann sig i ett krigande lands huvudstad, om det inte varit för mörkläggningen om kvällarna. Denna var onekligen prövande i början, då man hade blåmålade lampor överallt. De spredo en avskyvärd belysning, som förde tankarna till en alkemists häxkök. Så småningom ersattes de med lampor av annan typ, och sedan dess fanns det ingen anledning att klaga över mörkläggningen. Och en sak bevisade denna till full evidens, nämligen det italienska folkets höga moraliska nivå. Under de tre år jag bodde i det mörklagda landet förekom det nästan inte ett enda överfall i skydd av mörkret, ett enda rånförsök eller ett enda fall då kvinnor blivit ofredade. Försöksmörkläggningar i nordliga länder lära inte ha gett samma flatterande bild av folklynnet.</p>
			<p>Men om man såg bort från mörkläggningen, var allt förbluffande likt fredstiden. Militären utgjorde endast ett obetydligt inslag i gatubilden. Tyska resande ville knappt tro sina ögon, då de sågo denna stad av civila medborgare! Lika svårt hade de att tro, att man verkligen kunde köpa alla de varor som funnos i skyltfönstren. Ännu hade man ingen ransonering. Restaurangerna överbjödo varandra i läcker mat till facila priser. Genomsnittspriset för en rätt på en bättre restaurang var fem, sex lire, för en måltid à prix fixe cirka tio. Vinet flödade och kostade på produktionsplatsen två, tre lire litern, på städernas restauranger ungefär det dubbla. Naturligtvis hade priserna stigit en smula i jämförelse med år 1940, och på denna punkt klagade husmödrarna, men ännu fanns det ingenting som hette brist eller köbildning. Inga restriktioner funnos beträffande varmvatten, man kunde bada efter behag, både i hemmen och ute i staden. Teatrar och biografer spelade för fulla hus, och fortfarande gav man mängder av engelsk-amerikanska stycken, men ej franska. Sist men inte minst, man kunde röra sig tämligen fritt i landet. Med undantag för vissa militärzoner fick man välja sin uppehållsort efter behag.</p>
			<p>Allt detta bevisade bäst hur stort Italiens välstånd varit, innan det hals över huvud kastades in i detta meningslösa krig.</p>
			<p>Det finns en sak som är värd att annoteras från det första krigsåret, utom de rena krigshändelserna, och det är förhållandet till Spanien. Man hade i Italien knutit mycket stora förväntningar vid det nya falangistriket. Hade man inte själv stått fadder till regimen? Hade man inte offrat mängder av vapen och män på att skapa det? Hade det alltså varit mera än rättvist, om Spanien visade sin tacksamhet genom att gå in i kriget på Italiens sida? Nej – men av en eller annan outgrundlig anledning tycktes spanjorerna inte vilja inse det. De voro lika ovilliga att betala sin äreskuld som någon gammal hidalgo i något gammalt spanskt stycke! Gång på gång läste man på tidningarnas första sidor: Serrano Suñer på besök hos axeln! Serrano Suñer möter Mussolini i Bordighera! Varje gång väntade man att krigsförklaringen mot England skulle komma, att spanjorerna äntligen skulle avtvå den nationella skamfläck, som hette Gibraltar! Hade inte Jules Verne i en berättelse låtit aporna i Gibraltar erövra fästningen från England? Var det då för mycket begärt att spanjorerna själva skulle göra det? Var England väl ute ur Gibraltar, så var det slut med dess herravälde i Medelhavet. Då hade det bara Malta till stödjepunkt, detta Malta som man bombarderat i ett års tid, märkvärdigt nog utan att det kapitulerat!</p>
			<p>Alla dessa föreställningar hjälpte inte. Madrid vände dövörat till alla påstötningar från Rom. Förgäves smetade man väggarna i det erövrade Mentone fulla med gula och röda banderoller som ropade: <emph>W il Caudillo! </emph>– leve Spaniens Duce – då Serrano Suñer for genom staden på väg till Bordighera. Senior Suñer var lika döv för stenarnas språk som för tidningarnas.</p>
			<p>Italien, som under första världskriget lanserat ordet om den heliga egoismen, satte intet värde på denna känsla hos spanjorerna. Man ville inte inse, att Spanien, om det börjat ett krig, mest av allt skulle påmint om en krympling som börjar slåss med sina kryckor. Man hade sin räkning för hjälpen i inbördeskriget, den gick till miljarder, man presenterade den, men man såg inte röken av en avbetalning.</p>
			<p>Så är det med äresbegreppen hos staterna – även de fascistiska staterna … Det insåg man för sent.</p>
			<p>Hösten 1941 bragte det första verkliga orosbudet. Det kom från östfronten. Det ryska kriget, som man trott vara färdigt och avgjort, visade sig förbluffande seglivat. Moskva föll inte. Attacken fick avblåsas, och i stället blåstes det till reträtt.</p>
			<p>Samtidigt härmed började man i Rom förså, att Balkan, där man tagit sin handpant, var ett krutfat som krävde oupphörlig övervakning för att inte springa i luften.</p>
			<p>Man började förstå, att detta krig, som man börjat så lättsinnigt, kom att bli blodigt allvar.</p>
			<p>Men när nöden är störst, är hjälpen närmast. Den 7 december 1941 gick Japan till angrepp mot Amerika. Den 11 december trummades den romerska fascion samman framför Palazzo Venezia för att höra ett viktigt meddelande från den berömda balkongen. Vad meddelandet kom att gå ut på, kunde även den trögtänktaste gissa, när han såg de små ballillagossarna i sina koketta svarta och blå dräkter svänga japanska solflaggor mot den blå himlen. “<emph>Vogliamo la guerra!</emph> Vi vill ha krig!” ropade de med gälla barnaröster, och från balkongen beviljade man deras önskan med landsfaderlig välvilja.</p>
			<p>Vi förklara krig mot detta Amerika, som de facto redan är med i kriget på vår huvudfiende Englands sida! Vi frukta ej denne nye motståndare, ty dels är han mycket avlägsen, dels kommer hans inträde i kriget snarare att minska den anglosaxiska krigspotentialen än att öka den! Det är bättre att slåss med öppet visir mot en fiende, på fascistiskt maner, än att låta denne fegt skjuta ur bakhåll !</p>
			<p>Så ungefär föllo tidningarnas inspirerade ord den dagen. Gjorde de avsedd verkan? Trodde folket på dem?</p>
			<p>Man kan tryggt svara nej. Det italienska folket hade svalt mångt och mycket tack vare propagandan, men <emph>här</emph> reagerade det. Italienarna trodde <emph>inte</emph>, att Amerika låg för långt borta för att angripa dem, eller att det var militäriskt maktlöst. Italienarna önskade <emph>inte</emph> att få ännu en fiende på halsen hellre än att låta England ha en duktig leverantör. Så gott som varenda familj i Italien hade släkt och vänner i det väldiga landet med de sköna blanka dollrarna. Dessa släktingar sände hem pengar. En enda bank som Banco di Napoli brukade få en million lire <emph>om dagen</emph> från Amerika till småfolk i Italien. Och i de brev som italienarna fingo, kunde de läsa, hur omätligt stort, rikt och mäktigt landet där ute var. Det fanns helt enkelt inga gränser för dess makt, om det ville använda den, och om det fick tid på sig! Hade man inte sett bevis därpå under det förra kriget, då dessa amerikaner kommo seglande i millioner över Atlanten för att ingripa på Italiens sida?</p>
			<p>Nej, man såg inga glädjestrålande ansikten på gatorna i Rom efter den dag, då de späda ballillorna ropat på krig! Men desto gladare var pressen under den tid som följde. Vecka efter vecka basunade den ut de japanska framgångarna som segrar för Italien och för Europas nya kultur. Jag skall aldrig glömma en iskall kväll på Via Belsiana, en gränd bakom Corson. En liten förfrusen italiensk flickunge stod i gathörnet och försökte sälja <emph>Giornale d’Italia</emph>. Med gäll, men hes röst ropade hon en ramsa, vilken man tydligen lärt henne som ett sesam till allmänhetens hjärta: “<emph>I nipponici a Singapore – i nipponici a Singapore!”</emph> Japanerna i Singapore! (Det ansågs av en eller annan dunkel anledning hövligare att säga <emph>i nipponici </emph>än <emph>i giaponesi</emph>.) Den lilla flickan skrek ut dessa ord i extas, som om de innehöllo det definitiva segerlöftet för hennes land och den vita kulturen. Hemma väntade henne ett kallt stengolv och en bit torrt krigsbröd. Men vad gjorde det, när hon kunde förkunna ett sådant evangelium som detta: “<emph>I nipponici a Singapore!</emph>”</p>
			<p>Jag skall heller aldrig glömma mitt sammanträffande med en av Italiens högst betalda och mest uppreklamerade journalister, en herre med det nordiska namnet Appelius. Det var en underhållande person med tumstjocka, borstiga ögonbryn, som berättade historier à la Münchhausen om sina upplevelser överallt i världen. Herr Appelius hade en stor passion: ett outsläckligt hat mot England och Frankrike. Vi kommo att tala om Japans krigföring, och jag vågade betvivla att axelmakterna i längden komme att skörda någon vinst av de gulas segrar.</p>
			<p>Signor Mario Appelius sköt upp sina buskiga ögonbryn och sade:</p>
			<p>– <emph>Io me n’infischio</emph>, det struntar jag i! Varje framgång för Japan är en motgång för England och Frankrike. Och varje motgång för de två länderna är en gåva av Gud – <emph>un bel regalo di Dio!</emph> Vad gör det, om vi inte får någon del i det holländska gummit eller de holländska kryddorna? Fick vi inte betala dem i gulden förut? Vad gör det, om vi betala i yen i stället för gulden? <emph>Io me ne frego!</emph></p>
			</div>
			<div n="12" type="chapter">
			<head>12</head>
			<p>Trots motgångarna på hösten 1941 var det med stora förväntningar som Italien gick in i året 1942. Det var de ledandes absoluta tro, att detta år skulle bringa det slutliga krigsavgörandet och segern för axeln. Och trots vissa motgångar såg det ett ögonblick ut som om denna tro skulle gå i uppfyllelse. Jag skall inte glömma min gamle portvakts min i juni-juli 1942, då han strök sin martialiska mustasch och sade:</p>
			<p>– Vad tror ni, signore? <emph>Facciamo una scommessa!</emph> Skola vi hålla vad att det hela är förbi före jul? Om inte helt färdigt, så i alla fall avgjort! Tio lire? Topp!</p>
			<p>Vi höllo vadet, men jag hade aldrig hjärta att indriva det. Han var en gammal hederlig underofficer, som gjort hela förra kriget och som brukade säga: – I krig kan allting förändras från en dag till den nästa. Jag var med 1918 vid Piave. Såg det då ut som om kriget någonsin skulle ta slut? <emph>Ebbè</emph> – ett halvår efter hade vi segrat!</p>
			<p>Året började emellertid inte bra. Den libyska mattan rullades ännu en gång upp åt fel håll, och femtusen tyskar och italienare fingo kapitulera vid Halfaya på grund av livsmedelsbrist. Men kort efter rullades mattan upp baklänges igen, och italienarna stodo åter vid Tobruk. Därefter blev det en paus på ett par månader, innan fästningen Malta från och med april började bombarderas dagligen och stundligen, och innan den stora tysk-italienska offensiven på fullt allvar sattes in på årets väl olämpligaste tid, i de heta sommarmånaderna. Det var denna otroliga offensiv som bragte axeltrupperna fram till Alexandrias portar, och som för ett ögonblick såg ut att skola avgöra kriget i Medelhavet.</p>
			<p>Varför gick det som det gick? Varför försökte man inte ta Alexandria? Det är en fråga, som aldrig officiellt besvarats, men nu efteråt torde man kunna säga följande.</p>
			<p>Regeringen i Rom ville, att försöket skulle göras – Mussolinis plötsliga resa torde vara bästa beviset därpå. Han flög knappast till El Alamein för att inspektera trupperna, hans avsikt var säkert att hålla sitt intåg i den stad som grundlagts av den ene av världens två berömdaste fältherrar, Alexander, och som erövrats av den andre, Napoleon. Men överbefälet sade nej, och förmodligen hade det rätt. Axeltrupperna hade anlänt till El Alamein fullständigt utpumpade efter stormmarschen tvärs genom Nordafrika. Dessutom hade de för litet material, och vad de hade passade för ett ökenkrig, men inte för ett krig i Nildalen. Till ett sådant behövdes bland annat båtar och pontoner, och sådana hade man inte. Men även försörjningen med flygplan och tanks var otillräcklig – om också mindre otillräcklig än Grazianis på sin tid, vilken av femhundra begärda aeroplan fick etthundratjugu! Slutligen och inte minst: engelsmännen fingo mycket snabbt förstärkningar – en konvoj var redan på väg, då katastrofen hotade – och axelns berravälde i Medelhavet började bli mindre obestritt än det varit under någon tid. England torde ha sänt nästan alla sina ubåtar dit, men även amerikanska båtar och flygmaskiner hade börjat visa sig i dessa vatten.</p>
			<p>Rommel-Bastico hade segrat, men de kunde inte utnyttja segern.</p>
			<p>Det hindrade inte att fullständiga planer för en sådan exploatering lågo färdiga i detalj i italienska utrikesministeriet och ministeriet för folkkultur, såsom propagandakontoret vackert kallades. Enligt överenskommelse mellan Berlin och Rom skulle Italien få preponderans i Egypten, både då det gällde förvaltning och propaganda. Bland annat skulle en italiensk-egyptisk nyhetsbyrå upprättas, efter vilken till och med Deutsches Nachrichtenbureau hade att rätta sig.</p>
			<p>I slutet av oktober och början av november kom omslaget. Striderna vid El Alamein började, och dessa strider skulle betyda vändpunkten i hela Italiens krig, eftersom de med obeveklig logik förde fram till erövringen först av Cirenaica, så av Tripolis, så av Tunis – och därefter till slaget om Sicilien. Redan i början av december förstod man i Rom att Tripolis var förlorat, men man sökte uppskjuta utrymningen i det längsta, därför att man fruktade den moraliska inverkan på folket. Häri torde man ha misstagit sig: det italienska folket hade vid denna tidpunkt nått fram till den fullkomliga passivitetens stadium – vilket ej vill säga, att det var färdigt till aktivt motstånd mot den regering som fört landet till undergångens brant.</p>
			<p>I november 1942 kom anglosaxarnas landstigning i Marocko och Algier. De italienska tidningarna hade länge talat vitt och brett om möjligheten av en sådan aktion, men deras tankar hade kretsat kring Dakar och Azorerna. Eftersom tidningarna endast återgåvo den officiella uppfattningen, kan man vara säker på att fascistregeringen inte heller väntade något anfall i Nordafrika. När landstigningen nu kom, utlöste den därför stor bestörtning, men ännu mera moralisk indignation. Anglosaxarna hade gått i land, och vad hade fransmännen gjort, dessa fransmän som man beviljat ett vapenstillestånd i stället för att fullkomligt krossa dem? De hade skjutit några salvor, men hade de gjort antydningen till allvarligt motstånd? Nej! <emph>Fede Francese!</emph> sade min barvärd med gnisslande tänder, på samma vis som hans förfäder tvåtusentvåhundra år tidigare skulle ha talat om <emph>fides punica</emph>. Lord Byron har aldrig varit mycket läst i Italien. Om han varit det, skulle italienarna kunnat sammanfatta sin uppfattning om det franska försvaret i de ord, varmed Don Juans första galanta äventyr skildras:</p>
			<p>“Men något motstånd gjordes, och så grät hon.</p>
			<p>Och viskande: jag låter aldrig – lät hon.”</p>
			<p>Ja, där såg man, vad ett franskt hedersord var värt! <emph>Pagheranno</emph>, de skola få betala, skrev Gayda i <emph>Giornale d’Italia</emph>.</p>
			<p>Samtidigt som de dramatiska striderna pågingo i Nordafrika, där segern vinkade inom räckhåll men förbyttes i den bittraste besvikelse, utkämpades en strid av ännu större, av titaniska mått i Ryssland, och även där hade segern ett ögonblick tyckts vinka. De tyska trupperna hade med oförliknelig <emph>élan</emph> brutit fram ända till Volga och trängt upp i Kaukasus, och denna gång sutto inte italienarna som åskådare på första parkett. En italiensk expeditionskår, C. S. I. R., slogs vid tyskarnas sida. Men plötsligt bröts segertåget. Stalingrad, som redan kluvits i två delar och praktiskt taget var erövrat, visade sig omöjligt att taga. Vid årsskiftet 1942–43 var det tydligt för alla italienare, att de mål man sökt uppnå i Ryssland voro utom räckhåll.</p>
			<p>Året 1942 hade börjat som de stora förhoppningarnas år. Det slutade som de stora besvikelsernas.</p>
			<p>Under tiden hade situationen inom landet undergått en ganska snabb utveckling mot det sämre. Visserligen hade man infört en <emph>blocco dei prezzi</emph>, ett prisstopp, men det fungerade illa – jag skall senare berätta varför. Man hade numera kort på allt, ransonerna hade sänkts i ett flertal fall, och tillförseln av varor började svikta. Tilldelningen av bröd och makaroni, dessa de två viktiga ingredienser i Italiens kost, var nere i hundrafemtio och sjuttiofem gram om dagen respektive för vanligt folk. Tungt arbetande erhöllo mera. Men då det var mycket svårt att supplera brödet med den soppa som annars utgör huvudingrediensen av italienarens kost – ty grönsakerna blevo dag för dag allt svåråtkomligare – förstår man under vilka förhållanden det stora arbetande italienska folket levde och utförde sin dagliga gärning. Trots det vore det felaktigt att säga, att man märkte några tecken till svält. Det allmänna intrycket av folks utseende var tvärtom förbluffande gott. Kanske berodde det på en sak: den svarta börsen hade i loppet av detta år satts i system på ett nästan förbluffande sätt – och pengar fanns det gott om litet varstans. Tjänstvilliga kvinnor vandrade runt i husen och plockade ur sitt väsens svällande djup fram ägg, korv och andra saker, som visserligen funnos på ransoneringskorten, men sällan eller aldrig i butikerna. Men inte blott kvinnor av folket ägnade sig åt denna trafik. I mitt hus till exempel sköttes den svarta börsen av en herre i likaledes svart skjorta, runt vilken alla andra affärsmän gjorde en lång omväg, rädda att anklagas för illojal konkurrens. En dunkel trafik? Tvivelsutan. Men den sparade tid, nerver och pengar, ty att tillbringa flera timmar i kö var dag är ett av de dystraste företag som finns, och de priser förmedlarna begärde kunde inte egentligen sägas vara överdrivna, med tanke på lirans katastrofala fall. I Sverige hade man under första världskriget ett bon mot: “pengar, det är väl det enda en fattig fan har nuförtiden!” Det började i högsta grad kunna tillämpas på Italien.</p>
			<p>Vi stå nu vid ingången till det år som skulle bli fascismens <emph>magnus annus climactericus</emph>, till det ödesdigra året 1943. Men innan jag beskriver vad som hände då, är det lämpligt att kasta en blick på vissa speciella delar av italienskt liv i den tidsålder som långsamt men obevekligt närmade sig sitt slut, Mussolinis imperatoriska era. Redan började hotfulla knakningar i statsskeppets skrov antyda att inte allt stod väl till. Redan gnisslade det då och då i maskinerna. Men ännu lydde skeppet roder, ännu vajade fanan i stormen. Skulle skeppet vägra att hålla kursen? Skulle fanan behöva firas? Det var frågor som man vid början av år 1943 absolut var böjd att besvara nekande. Men om det fascistiska skeppets kapten hade studerat engelsk poesi lika väl som han studerat Napoleons liv – skulle han kunnat erinra sig ett par rader ur Kiplings <emph>Vaggvisa på St. Helena</emph>:</p>
			<p class="Brev">“How far is St. Helena from the fields of Austerlitz?</p>
			<p class="Brev">A far way, a far way, with ten years more to run!</p>
			<p class="Brev">Rut not so far for gentlemen who are living by their wits..”</p>
			<p>Och, litet längre framme:</p>
			<p class="Brev">“How far is St. Helena from the field of Waterloo?</p>
			<p class="Brev">A near way, a clear way, the ship will take you soon!</p>
			<p class="Brev">A pleasant place for gentlemen with little left to do!</p>
			<p class="Brev">Morning never tries you till the afternoon.”</p>
			<p>Men det är napoleonidernas tragedi, att de aldrig lära av varandra.</p>
			</div>
			<div n="13" type="chapter">
			<head>13</head>
			<p>Hurudan var den man som genom tjugu år höll Italien kuvat under sin viljas makt? Var han intelligent? Var han ärlig? Var han idealist? Var han konjunkturspekulant? Var han vad man kallar en stor man?</p>
			<p>Det är frågor, som för ett års tid sedan skulle besvarats ytterst olika. Nu då historien tycks ha givit det avgörande svaret, anser sig ju ingen böra tveka om svaret!</p>
			<p>Min vän T., som sannerligen inte var någon entusiast för fascismen, sade:</p>
			<p>– Mussolini är en högintelligent man!</p>
			<p>En av de fransmän som skrivit om kriget – jag tror det är Maurois – säger raka mosatsen. Det gäller, säger han, att hålla ögat på Mussolini i denna tid (hösten 1939). Han är inte vidare intelligent, men han är en perfekt skådespelare!</p>
			<p>En annan av mina vänner i Rom, en neapolitanare som i kraft av sitt yrke kom i beröring med alla topparna i partiet, sade:</p>
			<p>– Mussolini är och förblir vad han alltid varit – journalist! Han älskar journalistiken och journalister. Mest älskar han att få posera inför en utländsk kollega, som Emil Ludwig eller Ward Price. Men i brist på bättre har han ingenting emot att tala <emph>shop</emph> med italienska pressmän. Han mottar dagligen besök av dem. Ja, han är en journalist som har lämnat yrket, men förblivit journalist!</p>
			<p>– En sak är säker, sade en annan av mina bekanta, han är totalt ointresserad av litteratur och konst. Han anar inte en gång betydelsen av mosaikerna i Stora kartsalen i Palazzo Venezia. När Chamberlain var på besök och nyfiket såg på detaljerna i allting, blev han irriterad och rusade långt i förväg. Man visade honom en bild av Europas bortförande av tjuren. – Vad i all världen skall det här föreställa? var allt vad han sade. Italiens största miniatyrmålare, som bland annat gjort underbara illustrationer till Dante, mottogs i audiens av honom och fördes in i den gigantiska, trettio meter djupa salen där han brukar mottaga besök. Gästen marscherade över golvet. Mussolini stirrade i läskpapperet.</p>
			<p>– Vad vill ni? frågade il Duce. Den berömde konstnären vågade stammande förelägga sitt verk. Mussolini gav det en enda blick och sade: Inte illa – adjö!</p>
			<p>Det var allt vad han hade att säga <emph>honom</emph>. Däremot känner jag personligen människor som haft helt andra erfarenheter av il Duces konstintresse. En tysk dam hade funderat ut ett nytt sätt att taga färgfotografier. Hon fick tillåtelse att föreviga den store mannen. Bilden skulle naturligtvis spridas världen runt. Mussolini var iförd svartskjorteuniform och mössa, men den tyska fotografen ville gärna taga honom i hjälm, därför att den klädde honom <emph>så</emph> bra! Vaskthavande officern tillkallades men hade av en eller annan anledning mycket att invända, hjälmen fanns inte i Palazzo Venezia, det var så varmt, il Duce kunde få huvudvärk av den, och så vidare. Till slut måste han trots alla protester skaffa en hjälm.</p>
			<p>– Ser ni, sade Mussolini skälmskt till den tyska damen och ställde sig i imperatorpose, jag fick min vilja fram, <emph>ik bin dock der Duce!</emph></p>
			<p>Men om han också var posör – var han därför bara posör?</p>
			<p>Det torde vara mycket svårt att svara på den frågan. Att den ovan omnämnde fransmannen hade rätt, då han påstod att Mussolini var en perfekt skådespelare, därom finns det intet tvivel. Och det finns ju skådespelare som gå till den grad upp i sin roll att de bli ett med den, inte bara under de korta ögonblick de stå på scenen, utan även i privatlivet. Exempelvis fanns det – sit venia verbo – en engelsman som spelade Charleys Tant fem-tusen gånger och som måste sättas på dårhus, därför att han trodde att han var Charleys Tant. Något liknande äger nog rum i alla personers hjärna, som tvingas att oupphörligen stå i rampljuset. Till slut kunna de inte skilja på sig själva och den roll de dagligen måste spela. De snärjas i sina egna ord som i serpentiner som de själva ha kastat ut. Rollen tar makten och tvingar dem vidare – också åt det håll, dit de inte vilja gå. “När du var ung, omgjordade du själv dina länder och gick vart du ville. Men när du blir gammal, skall en annan omgjorda dig och föra dig dit du inte vill.” Denne andre kan mycket väl vara din egen skugga ur det förflutna. Det tragiska är, när denna din skugga inte bara tar makten från dig själv utan från ett helt folk, som tjusats av dina prestationer.</p>
			<p>Mussolini var en son av folket och fortfor alltid att känna sig som en sådan. Ett av bevisen är den ovilja, för att inte säga det hat, som slog mot honom från den gamla italienska överklassens sida, och det hat han själv kände mot denna klass. Naturligtvis blev oviljan dubbelt stor, när den riktades mot överklassen i andra länder. Någon mera misslyckad expedition än den mr Eden företog till Rom 1935 torde exempelvis knappt kunna tänkas. Den forne <emph>public school</emph> eleven hade knappast ett ord och inte en tanke gemensam med smedsonen från Predappio. Däremot fattade denne omgående sympati för en man som besökte honom kort efteråt, nämligen Pierre Laval. Denne Laval, slaktarson, socialistagitator och politisk geschäftmakare – <emph>maquignon</emph>, hästskojare, säger man i Frankrike – var en man som han kunde förstå, en man efter hans hjärta. Tyvärr glömde Mussolini vänskapen, då Laval senare i en olycksalig tid satt som sitt lands ledare. Då fanns bara hatet mot Frankrike kvar i hans hjärta. Och som bekant hatar man ingen så mycket som den, man försyndat sig mot.</p>
			<p>Men i kraft av sin folkliga härstamning och sin i sista hand folkliga tankegång behöll Mussolini mycket länge makten över massorna. Han talade ett språk, som de förstodo. Även om man aktade sig att bli imponerad av alla paraduppvisningar och hyllningar, kunde man inte undgå att märka, att det stora folket på landet kände honom som en av sina egna. Frågan är, om de inte komma att fortfara att göra det, när någon tid har gått och dagens nya härskare gjort fåfänga försök att lösa den oöverkomliga uppgift, Mussolini gett dem i arv!</p>
			<p>Var han ärlig? Frågan besvaras uttömmande av det faktum att han blivit filosofie doktor på en avhandling om Macchiavelli. Fredrik II av Preussen, vilken av sin tids människor ansågs för det perfekta uttrycket för macchiavellisk statskonst, skrev en bok <emph>Anti-Macchiavelli</emph>, för att frånsäga sig elevskapet. Mussolini har erkänt det utan att blinka, både i ord och i handling. Ju djärvare planer en furste smider, desto oftare bör han föra ord som trohet, ära och dygd i munnen. Detta ord av författaren till <emph>Il Principe</emph> kunde ha varit hans. Hela hans bana var en serie av självmotsägelser, därför att han endast handlade “från fall till fall”. Men varje sådan handling har han i ögonblicket rättfärdigat med stora och välklingande fraser. Han predikade antikommunism, men var nästan den förste att sluta överenskommelse med USSR. Han gjorde dagen för segern över Österrike till en nationell festdag – “äntligen ha vi krossat dessa germaner som förtryckt oss i sekler” – men han släppte fram Tyskland till Brennerpasset. I sin ungdom hånade han de afrikanska kolonierna och höll flammande predikningar mot militarismen. Men när han själv nått makten, var hans hela diktan och traktan att göra italienarna till militarister från den tidigaste barndommen, och han skapade ett stort afrikanskt imperium – som han sedan själv slog sönder.</p>
			<p>Nej, ärlig i betydelsen konsekvent var han inte.</p>
			<p>Hur var hans ställning till religionen? </p>
			<p>Från ungdomen var han fritänkare och ateist, men klokare än Napoleon inlät han sig aldrig i öppen strid med kyrkan, som till att börja med i honom såg sin trogne vapendragare och kallade honom <emph>l’uomo d’Iddio</emph>, en gudsman. Senare svalnade kyrkans uppskattning av honom betydligt. Men man hörde aldrig angrepp på den fascistiska regimen jämförliga med dem som Tysklands katoliker fått höra av sina herdar. De italienska prästerna kände sig under Mussolini som italienska patrioter, och vissa av de högre dignitärerna, som ärkebiskoparna av Milano och Neapel, voro fullblodsfascister. Och Mussolini hade ju avslutit konkordatet med kyrkan, vilket kanske blir ett av de få bestående resultaten av hans verksamhet.</p>
			<p>I privatlivet kan annoteras, att pengar aldrig intresserade honom. På den punkten hade han intet gemensamt med partiet. Han var måttlig, i allt, men inte asketisk. Hans ord om vinet äro ju bekanta: “den som inte dricker vin är en oxe, den som dricker måttligt ett lejon, och den som dricker för mycket ett svin.” På senare år övergick han till att dricka mjölk. Denna diet nedsatte emellertid inte hans intresse för det motsatta könet, som alltid varit ytterst livligt. Därom berätta romarna tallösa historier, och inte minst om hans lust att, som det heter på franska, <emph>dévêtir les duchesses</emph>, en form av nyfikenhet, som kanske är naturlig hos en man av bondestam. När man gick på Monte Mario, fick man gärna det hus utpekat, där han inkvarterat två systrar med vilka han underhöll en långvarig förbindelse. Palazzo Venezias renässanssalar sägas ha genljudit av viskningar och passionerade utbrott på många språk. Bekantast är episoden med den franska grevinnan, som senare sköt sitt lands ambassadör därför att han förtalat henne hos diktatorn och fått henne utvisad.</p>
			<p>Trots alla sådana snedsprång förblev han fäst vid sin maka, en enkel kvinna av folket, men mycket klok och mycket god. Och för den nativitet, som han predikade, måste han sägas ha sörjt på ett sätt som förtjänar erkännande.</p>
			<p>Var han en stor man? Eller var det hela bluff?</p>
			<p>Härpå torde man lättast kunna svara: han hade verkliga anlag att bli en stor man, och han var inte långtifrån att bli det. Om han inte blev det, berodde det på att han lät sig dåras av ett gift som är farligare än både opium och haschisch, nämligen ord. Han talade så mycket och så ofta, att han till slut själv tog sina ord för realiteter och glömde kontakten med verkligheten. Men verkligheten är som Gud, hon låter inte gäcka sig.</p>
			</div>
			<div n="14" type="chapter">
			<head>14</head>
			<p>Hela Mussolinis ställning var baserad på en enda sak, nämligen på partiet. Det medel som bolsjevikerna utfunderat för mänsklighetens frälsning, nämligen rösträttens avskaffande och maktens överantvardande åt ett litet men väldresserat och blint lydigt parti, detta medel kunde de omöjligen taga patent på i utlandet. Vad Lenin gjorde kunde göras om och vändas mot Lenin. Sorels evangelium om Våldets berättigande lät sig läsas på mer än ett sätt. Detta var Mussolinis kolumbusägg. I kraft av denna idé skapade han det fascistiska partiet, och tre åt efter dess uppkomst hade han tagit makten i sitt fosterland.</p>
			<p>Här är inte platsen att skriva partiets historia fram till 1939, endast att söka skildra hur det löste sina uppgifter under det andra världskriget.</p>
			<p>Vid krigsutbrottet satt en av de gamla kämparna, Starace, fortfarande som partisekreterare. Kort efteråt fick han emellertid sitt avsked på grund av illegala valutaaffärer med Schweiz. Han efterträddes som partisekreterare av Muti, en sträng, anständig och tänkande man, som man endast kan ge det högsta erkännande. Det var han som sommaren 1940 företog en i utlandet kanske föga uppmärksammad flygexpedition till Bahreinöarna. En liten grupp italienska flygare i Eritrea startade under ledning av Muti på den mer än farofyllda flygningen över södra Arabiens förfärliga öknar till de små öarna i Persiska viken, där oljan på grund av naturens nyck strömmar fram och där både den och annan olja raffineras. (Inom parentes sagt är det väl denna ögrupp som gett Harold Nicolson uppslaget till hans föraning av det nuvarande världskriget, den ypperliga romanen <emph>Public Faces</emph>, vilken utkom någon gång i trettiotalets början.) I varje fall: Ettore Muti, som gjorde denna imponerande flygning, var en hederlig man och en förbittrad motståndare till hela profitmakarklicken inom partiet. (Den var inte liten.) Då greve Ciano börjat sitt lilla krig mot Grekland, avgick han från sin post som partisekreterare och återvände till flygvapnet. Som sådan satt han en kväll i en officersmäss i Brindisi. Ciano kom in, kokett som alltid, officiellt på väg till Albanien och fronten. Muti satt en stund tyst vid bordet och for därefter upp:</p>
			<p>– Nå, nu har vi alltså upphört att vara bland hederliga människor!</p>
			<p>Det var modiga ord mot diktatorns svärson. Endast med möda avstyrdes det att de resulterade i en duell!</p>
			<p>Ettore Muti efterträddes som partisekreterare av Serena, och därmed hade <emph>l’ancien régime</emph> åter tagit makten på allvar. Serena var kanske personligen hederlig men svag, och i varje fall för svag att kämpa mot klicken Ciano, de Bono och konsorter. Hårresande affärer av det slag som tyskarna kalla <emph>Schiebereien </emph>började på nytt och togo ökad fart. Man jobbade i allt: i varor som voro underkastade priskontroll, i varor som lågo för statens räkning i depåerna, i kol och som kommo från Tyskland. Och – detta var kanske det skamligaste: man gjorde geschäft i de varor, som det varmhjärtade italienska folket skänkt till kämparna vid fronten. Under kriget mot Grekland, som börjat på den kallaste tiden av året, därför att den 28 oktober var årsdagen av marschen mot Rom, frös man erbarmligt vid fronten. Man behövde ylletäcken och andra värmande saker. Och fastän det ingalunda råder överflöd på sådant i italienska hushåll gav folket allt vad det kunde. Man drog ull ur madrasserna – ty madrasserna i Italien göras fortfarande av ull, emedan det anses bäst för sömnen – och avlämnade den på en särskild <emph>ammasso</emph>, uppsamlingsställe. Man rannsakade sin magra garderob och sorterade ut de klädespersedlar Som funnos. Kort sagt, man gav vad man hade, och större kärlek haver ingen! Men nådde denna ull och dessa kläder någonsin fram till fronten, där man frös och slet ont i sina tunna uniformer? Det torde vara mera tvivelaktigt.</p>
			<p>Serena gjorde emellertid ett försök att lägga om italienska industrien till total krigsproduktion. Han satt kvar till början av året 1942 och efterträddes av Vidussoni, en <emph>gran mutilato</emph>, en svårt sårad invalid, som skulle fullfölja hans verk. Men även han visade sig för ung och svag för att kunna hålla stånd mot partiets tvivelaktiga element. I april 1943 efterträddes han av värdighetens sista innehavare, Scorza – en hård man om vilken man vid tidpunkten för hans maktövertagande berättade de mest hårresande historier. Bland annat försäkrade man, att han egenhändigt dödat tolv politiska motståndare, bland dem en före detta parlamentsledamot vid namn Amendola, vars släktingar, enligt samma uppgifter, fortfarande sutto i fängelse efter ett tjugutal år!</p>
			<p>Dessa sista försök att samla det fordom så mäktiga partiet till enhet och bringa det under fast kontroll lyckades inte. Partiet hade överlevt sig självt. Plantan hade inte längre någon livskraft, sedan den som murgrönan sugit all musten ur den stam som uppbar den. Vid årsdagen för den romerska fascions grundande, i mars 1943, utspelades fantastiska scener i den lokal som hyrts för tillfället. (De flesta rombesökande torde för resten känna den – det var Teatro Quirino, två steg från Piazzo Colonna.) Vid mötet talade <emph>il federale di Roma</emph>, partisekreteraren för Rom, en som det säges anständig person vid namn Collesanti. En av de dåvarande ministrarna begärde ordet. Collesanti for upp från sin plats och ropade till ministern, vars fader just i de dagarna råkat fast för jobberier.</p>
			<p>– <emph>Sputate i soldi!</emph> Spotta ut pengarna! Vart har pengarna till rustningarna tagit vägen?</p>
			<p>Det blev ett slagsmål, som fortsatte ända ut på gatan.</p>
			<p>Vid samma tid började de första tecknen till myteri bland folket visa sig. När soldaterna kommo marscherande med fanan i spetsen, var det sedan länge bruk, att alla blottade huvudet. Man hade börjat lägga bort denna vana, för att visa sina känslor mot kriget och regimen. Nu fick partiet order att väcka folket till insikt om vad frid tillhörde. En tid framåt hörde man dagligen om folk som blivit genompryglade av fascisterna, därför att de inte hälsat den italienska flaggan. För att ytterligare understryka tidernas allvar kom så sent som den 30 maj 1943 ett dekret, att alla fascister skulle bära partitecknet fullt synligt i knapphålet, annars riskerade de att ögonblickligen kastas ut ur partiet.</p>
			<p>Men detta dekret kom för sent. Precis som allting annat som partiet gjorde i dessa år. </p>
			<p>Om man vill ha ett handgripligt bevis på sanningen av detta påstående, behöver man bara studera den prispolitik, som de styrande förde från och med krigsutbrottet. Under det att man i andra länder, både neutrala och krigförande, från början gjorde allt för att skapa ett prisstopp och även lyckades inom gränserna för det möjliga, var mottot i Italien: man skall inte skrämma folket i onödan! Visserligen antog man en lag om något som kallades <emph>il blocco dei prezzi</emph>, men den kom i praktiken bara att märkas på några få områden. För det första då det gällde hyrorna. De fingo inte höjas. Av en eller annan grund äro husägare ju den klass som straffas hårdast i alla länder. För det andra då det gällde lönerna, som mycket länge blevo oförändrade. För det tredje då det gällde avgifterna i kommunikationsväsendet. För det fjärde och sista då det gällde ett litet antal varor av grundläggande art, såsom bröd och makaroni.</p>
			<p>På alla andra områden upprepades beständigt ett och samma fenomen: så länge det fanns varor i butikerna stego dessa långsamt men säkert i pris. Därpå togo lagren slut, varefter priset på de nya varorna växte i geometrisk proportion.</p>
			<p>Då, men heller inte förr, ingrep partiet, genom att plötsligt dekretera fasta priser. När priset på en vara i öppna marknaden stod omkring tio lire kilot, bestämdes det, att den från och med i morgon skulle kosta fem lire. Vad blev följden? Varan försvann som bortsopad av blåsten och dök i stället upp på svarta börsen. När butikerna stått tomma någon tid, kom det klagomål i tidningarna: “Det finns inga citroner, inga apelsiner, ingen fisk! Något måste göras!” Därpå höjdes maximalpriserna, varan återkom till er tid i marknaden och försvann därpå när priserna på svarta börsen stigit tillräckligt. Särskilt drastiska utslag tog sig denna “priskontroll” på frukt- och grönsaksmarknaden. Rom ligger mitt i en trakt av grönsaks- och fruktodlingar, och särskilt är Nemi känt för sina jordgubbar och smultron. Men gång på gång, från hösten 1941 och vidare, hände det att grönsaker och frukt praktiskt taget inte stodo att uppdriva i staden på grund av regeringens prisförordningar. År 1940 i maj, alltså före krigsutbrottet, kostade jordgubbar från Nemi tio lire kilot, ett inte alltför överdrivet pris då det gäller en vara som alltid i någon mån måste räknas som lyx. Men våren 1943, efter tre års krig, bestämdes det plötsligt att jordgubbar inte skulle få lov att kosta mer än fem lire kilot! Odlarna hade helt enkelt inte råd att låta plocka bären och betala transport för dem till Rom. Följaktligen fingo de sitta kvar och ruttna ned, ty naturligtvis får en förordning inte ändras. Det fanns emellertid folk som voro tillräckligt energiska för att resa ut till Nemi och köpa direkt av odlarna. Genast bestämde partiet, att ingen tillresande fick köpa mer än fem kilo, ty annars kom den sociala rättfärdigheten i fara. Karabiniärerna i spårvagnen till Rom skulle kontrollera alla inköp …</p>
			<p>Var gång det kom ett nytt dekret om maximalpriser, gick det en rysning genom befolkningen: nå, då ser vi inte den varan mer! Efter hand försvunno först fikon, så apelsiner, så citroner, så kastanjer ur marknaden i detta sydfrukternas paradis – och hur det gick med andra mera eftersträvade varor som olja, ägg och skinka, kan man kanske föreställa sig.</p>
			<p>Prispolitiken var en strutspolitik. Man stack huvudet i busken så länge det gick, tillverkade ett par dekret, när det var skriande nödvändigt, och försvann på nytt in i lövverket.</p>
			<p>Hur stor den faktiska prisstegringen var bevisas av att alla tyskar som arbetade i Italien redan i september 1941 fingo <emph>sextio procents</emph> löneförhöjning. Någon ens tillnärmelsevis liknande ökning kom inte landets egna barn till del. Allt i allt förekommo två stegringar för arbetare, varvid lönerna första gången ökades med åtta procent, andra gången (i april 1943) med sex lire per dag i icke-krigsfarliga distrikt, med tio lire per dag i särskilt utsatta landsdelar. Tjänstemännen ha endast en gång fått ett tillägg på tio procent. Och då får man hålla i minnet, att exempelvis en banktjänsteman genomsnittligt har åttahundra till tusen lire i månaden, en lärare på landet sex till sjuhundra …</p>
			<p>Men om det stora folket inte hade skäl att rosa marknaden, så fanns det vissa personer som hade det, nämligen partiets medlemmar och särskilt de högre bland dessa. Så feta bankkonton som deras kunde ingen stor industriman uppvisa. Deras bilar rullade överallt, när vanligt folk trängdes om plats i de till bristningsgränsen fyllda spårvagnarna. Den som inte hade en minst åttacylindrig bil i garaget ansågs som en misslyckad existens. På restaurangerna var det de som förde det stora ordet, ty vem vågade neka en man med det ödesdigra emblemet vad han begärde. Hur många gånger har jag inte suttit på en restaurang och studerat matsedeln, där det stod tryckt, att “den som beställer mera än lagen tillåter förråder frontsoldaten!” Plötsligt håller en högre svartskjorta sin entré. “Ge mig först antipasta” – smörgåsbord! Det var förbjudet att servera annan antipasta än vegetarisk, men herrn i den svarta chemisen fick salami och skinka till sin antipasta. “Ge mig nu en god fisk och sedan <emph>una bella bistecca</emph>!” Det var förbjudet att servera två huvudrätter till samma person, och det var förbjudet att servera kött utom på lördag förmiddag, men sådana förbud äro för plebs. Den förnäma gästen fick först fisk och sedan kött, som kanske för skams skull var dolt, om inte under ett fikonblad så under en smula sallad. “Ge mig nu en god ost och sedan en portion vacker frukt!” Det var förbjudet att servera både ost och frukt till samma person, men sådana förbud gälla tydligen inte människor, vilka ha omsorgen om ett helt folks välgång! För dem fanns det efter en sådan måltid även riktigt kaffe att få – under det vanliga medborgare sökte tröst i en kopp surrogat – och likörer, fastän det från februari 1943 var förbjudet att servera spritdrycker.</p>
			<p>Och över det bord, där denna måltid avåts, satt kanske ett plakat som sade: “Om någon begär vad han inte bar rätt till, så bör svaret vara ett enstavigt ord – <emph>un monosillabo solo: NO!</emph>”</p>
			<p>Det hände, att den krögare som serverat en sådan måltid blev fast för lagöverträdelse. Men hände det någonsin att de som lockat eller tvingat honom att servera den blevo fast eller frivilligt anmälde sig?</p>
			<p>Svaret på denna fråga kan också ges i ett enstavigt ord: Nej!</p>
			<p>Men livet har även annat att bjuda på än bilar, bankkonton och läckra mältider. Inte heller på <emph>detta</emph> område nekade partiets spetsar sig något. Det är olämpligt att gå in i detalj. Men det förtjänar kanske framhållas, att mannen som började det grekiska kriget, så sent som våren 1943 hade tid att tänka på kärlek. Det går en gammal mur runtom Rom, den aurelianska, som uppfördes i slutet av tvåhundratalet till värn mot barbarerna. Stora delar av den finns ännu kvar. Vid Porta San Sebastiano korsar den den gamla Via Appia. Nåväl, just detta läge föreföll hans excellens utrikesministern som skapat för en hemtrevlig ungkarslya, där han kunde vila ut från statsbekymren i sällskap med någon vacker tröstarinna. Med stora kostnader lät han bygga om murens inre till ett appartement i två våningar, inredda med all den smak som Rom kan uppbjuda. Dag efter dag såg man lyxbilar med diskret fällda gardiner hålla vid den gamla barbarmurens fot, två steg från Drusus båge. Betjänter med vita handskar rörde sig av och an i trapporna, och stundom kunde man med god tur fånga en glimt av hans excellens förnäma profil bakom gardinerna. Han blickade road ned på den svettiga del av romerska folket som trängdes djupt under hans fötter, på jakt efter en brödbit och möjligen en kvarts vin.</p>
			<p>Kanske frågade han sig som Marie Antoinette, varför de inte åto bakelser i stället!</p>
			</div>
			<div n="15" type="chapter">
			<head>15</head>
			<p>Mussolinis enastående maktställning gjorde, att det italienska kungahuset kom i skymundan. Länge såg det ut att bli kapetingernas saga om igen, med en majordomus som tog makten från sin regent.</p>
			<p>Hurudan är kung Viktor Emanuel, detta sista skott på Europas äldsta kungahus?</p>
			<p>Om man skulle jämföra honom med någon annan regent i nyare tid, vore det väl lämpligast med Louis-Philippe av Frankrike. Liksom denne känner han sig mera som privatman än som regent. Han avskyr att bo i de officiella palatsen. I Rom bebor han sin privatvilla, Villa di Savoia, härligt belägen i stadens norra utkant, i en enorm, skuggig parm med rinnande vatten. Utom denna egendom har han ett jaktslott inte långt från Ostia, Castel Fusano, med stora reservat för det i Italien så uppskattade vildsvinet. Vidare äger han ett sommarslott vid Pisa, San Rossore. På dessa egendomar lever han ett liv, halvt som samlare, halvt som gentlemanfarmer. Av de officiella palatsen som år 1870 ägdes av huset Savojen eller tillföllo detta hus genom Italiens enande, har han bara behållit två, Qvirinalen i Rom och slottet i Turin. De övriga, som i Neapel och Palermo, donerade han efter förra kriget med en då mycket omtalad gest till nationen.</p>
			<p>Orsaken till denna handling var kanske inte så svår att finna. Det var rädsla för den alltmer omkring sig gripande kommunismen. Dessutom kanske minnet av svåra tider som inte lågo så långt tillbaka. Ännu under hans far hade huset Savojen ganska dålig ekonomi. Därpå lyckades emellertid en <emph>ministro della Casa Reale</emph>, en viss signor Ratazzi, att ordna upp de kungliga affärerna, och vad han påbörjade har kung Viktor Emanuel fullföljt. Under hans hand har förmögenheten vuxit avsevärt. Åtminstone intill det sista kriget var en stor del av den placerad i England.</p>
			<p>Civillistan är på ungefär femton millioner lire, en inte alltför högt tilltagen summa. Härmed skola även familjens andra medlemmar försörjas, vilket de knappast bli, ty kungen är känd för sin sparsamhet. Vid ett par tillfällen har regeringen också måst bevilja extra apanage, exempelvis åt kronprins Umberto.</p>
			<p>Kanske är det en annan sida av samma sak, att kungen är en mycket stor myntsamlare. Han har inte bara en imponerande privatsamling, han har även utgett ett helt verk om italiensk numismatik, kallat <emph>Corpus nummorum italicorum</emph>. Med tanke på alla politiska stormar han upplevt under sin långa regeringstid (från 1900) kan man väl förstå att han behöver en sådan avspänning! Två världskrig och en tjuguårig diktaturperiod är nästan för mycket för en man att bära!</p>
			<p>Kungens förhållande till fascismen är ett långt och föga uppbyggligt kapitel. Då svartskjortorna gjorde sin berömda marsch mot Rom, vågade varken kungen eller dåvarande premiärministern Facta befalla väpnat motstånd, men Badoglio påstods – efteråt – ha sagt: – Om man gett mig ett enda regemente och order att skjuta skulle det aldrig ha funnits någon fascism! Kanske hade han rätt, ty fascismen befann sig den gången i minoriteten, både i parlamentet och ute i landet.</p>
			<p>Mussolini var först tacksam för kungens hållning, men tacksamhet är en känsla som sällan blev vidare långlivad hos honom. Slitningar inställde sig snart, och vid ett bestämt tillfälle – efter Matteottimordet 1924 – funderade partiet rentav på att avsätta kungen och låta utropa Mussolini till regent med oinskränkt makt. Badoglio ingrep emellertid, lojala avdelningar lades i en ring om Qvirinalen och kronprinsen placerades som befälhavare för pålitliga trupper i Piemont, huset Savojens stamland. När det visade sig att planen var dömd att misslyckas, skyndade Mussolini sig att ogilla den. Men förhållandet till kungen förbättrades inte av den grunden. Han fick mindre och mindre att säga till om. Han fick ingenting veta, ingenting göra, han såg så gott som aldrig sin “premiärminister”. Från och med år 1936 kan man säga, att skilsmässan var total. Då den tyske rikskanslern avlade sitt besök i Rom i maj 1938, kom det till betecknande scener. Vid alla offentliga ceremonier såg man, med två undantag, bara Hitler och Mussolini. Ena undantaget var den stora trupparaden, då alla närvarande stodo upp. Det andra var ryttaruppvisningen på Piazzale Siena uppe på Monte Pincio. Vid detta tillfälle var en estrad uppsatt i centrum med tre stolar, en för kungen, en för drottningen, en för Hitler. Bakom dessa skulle de mindre förnäma gästerna stå. Mussolini kom in med rasande cesarmin och ställde sig med korslagda armar i bakgrunden. Kungen for upp från sin stol, en, två, tre gånger och gjorde en gest som för att be honom taga plats. Drottningen viskade: “Låt då hämta en stol till!” Intet hjälpte, Mussolini stod kvar på sin plats med korslagda armar och lät sig inte ens bevekas av att kungen sökte draga honom in i samtalet …</p>
			<p>Så mycken undfallenhet har skadat kungen hos folket. Man har givit honom öknamnet <emph>il nonno del fascismo</emph>, fascismens farfar. Men han har försonat mycket genom det sätt, varpå han senare rest runt till alla bombhärjade städer och trakter. Vid <emph>sådana</emph> tillfällen hade man äntligen bruk för honom, och utnyttjade honom också på ett nästan demonstrativt sätt, något som med tanke på hans ålder och hälsotillstånd – han lider av en njursjukdom – omöjligen kan kallas finkänsligt.</p>
			<p>Kronprins Umberto liknar mera sin mor än sin far till yttre och karaktär. Han älskar att uppträda offentligt och skulle säkert, om han bleve kung, försöka regera. Hans förhållande till fascismen var inte från början ovänligt. Kanske sade han sig själv: – Jag är yngre än Mussolini, min tid kommer. I varje fall kom det så småningom ett omslag i fascismens förhållande till honom. I de officiella dekreten kallades han inte längre Principe di Piemonte, som länge varit hans titel, utan: Principe Ereditario, arvprins. Det hade så småningom gått upp för Mussolini, att det var klokt att binda kungahuset så. fast som möjligt vid partiet, så att de kunde överleva tillsammans eller gå till botten gemensamt!</p>
			<p>Den utan all tvekan mest populära och även dugligaste av kungahusets medlemmar är kronprinsessan Marie-José. Hon är en mycket klarseende och mycket viljestark ung kvinna, som inte bara fött sin man flera barn, för vilka hon är en strålande mor, men också av hela sin själ gått upp i arbetet för den av kriget drabbade befolkningen. Hur många gånger hon, stundom i långt framskridet havandeskap, rest till någon bombhärjad stad eller, stundom mitt under pågående luftangrepp, begett sig ut bland folket i sitt älskade Neapel, är inte lätt att räkna ut. Sin svåra ställning som belgisk prinsessa i ett land som är förbundet med Tyskland bar hon spelat med fulländad självbehärskning. Våren 1943 sades det, att hon börjat visa politiskt intresse. I hennes antichambre kunde man se vissa senatorer och ej sällan greve Dino Grandi, Mussolinis kanske farligaste motståndare … Om Italien går ut ur detta krig som monarki, förefaller det inte osannolikt, att hon blir dess regentinna, kanske som förmyndare för den lille arvprinsen Viktor Emanuel.</p>
			<p>Kungahusets övriga medlemmar spela inte i ögonblicket någon större roll. Prinsessan Mafalda är som bekant gift med prins Filip av Hessen, om vars uppgifter som budbärare mellan Tyskland och Italien det redan har talats. Prinsessan Giovanna är gift med kungen av Bulgarien, ett äktenskap som utan tvivel var starkt politiskt betonat. Prinsessan Maria är gift med en prins av Bourbon-Parma, vilken som fransman sitter i halvarrest. Angående prins Aimone av Savojen-Aosta och hans kungavärdighet i Kroatien har det berättats på annan plats. Vid en blivande fredsuppgörelse kan det möjligen vara av betydelse, att han är svåger med avlidne hertigen av Kent och med kung Georg av Grekland.</p>
			</div>
			<div n="16" type="chapter">
			<head>16</head>
			<p>Man kan säga, att hela Rom, liksom det gamla Gallien, är delat i tre delar. Där finns det antika Rom med dess minnesmärken, kyrkans Rom med dess tempel och konstskatter och det moderna Rom med dess mer eller mindre falska maktinsignier. Och i detta moderna Rom fanns det tre mer eller mindre utpräglade hierarkier, den kyrkliga, den fascistiska och den högadliga. Den enda av dessa som kunde göra fascismen rangen stridig var den kyrkliga.</p>
			<p>I en av sina minst kända böcker, <emph>Le Puits de Sainte Claire</emph>, har Anatole France, denne nuförtiden så ringaktade skribent, en i mitt tycke underbar berättelse som heter <emph>Bonaparte i San Miniato</emph>. Den unge segraren från Norditalien har tagit kvarter för natten i klostret ovanför Florens. Det visar sig att priorn är en släkting till honom. Han superar med Bonaparte och dennes officerare, vilka som goda revolutionssoldater häda på det fruktansvärdaste sätt. Äntligen bli Bonaparte och den gamle priorn ensamma. Generalen ber om ursäkt för sina underlydandes uppförande. – Bah, tror du jag är stött på dessa snälla unga män, därför att de talat lite fritt? Om några år komma de att gå i mässan, i stället för att <emph>courir après les filles</emph>. Nej, det finns en annan sak, som jag vill tala med dig om, min unge frände. En gång under medeltiden fanns det en Bonaparte som levde ett mycket fromt liv och som också av påven förklarats för <emph>beato</emph>, salig. Men <emph>santo</emph>, helig, har han aldrig blivit. Nu tänkte jag mig, att du, som vunnit så stora segrar, säkert skulle ha lätt att vinna den Helige Faderns öra och få honom att göra vår avlidne släkting till <emph>santo</emph>. Min son, glöm inte en sak: det är alltid bra att stå väl med Kyrkan!</p>
			<p>Och general Bonaparte, som redan höll på att göra upp planer för nästa dags fältslag, sade sig med ens, att hans frände priorn hade rätt. Han sade sig, att segrar kunna vara mycket bra, men att Kyrkan nog alltid kom att överleva den revolutionära Konstitutionen av År II …</p>
			<p>Den visdomen glömde Bonaparte sedan han blivit Napoleon. Han begick fruktansvärda övergrepp mot kyrkan och lät till och med släpa bort den Helige Fadern i fångenskap. På den punkten, men heller inte på flera, har Mussolini visat sig klokare än sin beundrade förebild.</p>
			<p>Hur voro förhållandena mellan stat och kyrka innan Mussolini övertog makten?</p>
			<p>De voro sådana att påven sedan år 1870 officiellt inte kände till kungariket Italiens existens. Staten beviljade varje år en viss summa till den Heliga Stolen “i skadestånd”, och denna summa avslogs lika regelbundet. Pius IX hade bannlyst kungahuset Savojen, som berövat honom hans domäner, men den kungliga familjen fortfor att få sakramenten, från dopet och konfirtnationen till den sista smörelsen. Folket i kungariket var i stort sett fromt. Antiklerikalismen av fransk typ hade i Italien haft sin mest utpräglade representant i Garibaldi. Efter 1870 hade den förlorat sin stötkraft. Det var en rörelse för “intelllgentsian”, den hade ingen verklig resonans hos folket.</p>
			<p>Därvid får man kanske göra ett undantag för själva Rom. “Man maa ikke overdrive dette med de hellige ting”, sade en gång en ung norsk-katolsk präst till mig. I en stad, där allt handlar om “de hellige ting”, uppstår lätt övermättnad. Roms befolkning har alltid varit utpräglat skeptisk, kanske därför att den lärt känna påvarna som världsliga regenter, kanske därför att den sett vissa hål i den prästerliga alban. Gioacchino Belli, en typiskt romersk diktare vars staty står i Trastevere, har skrivit mycket kända dikter med vassa utfall mot kyrkan. I ett av hans poem står påven på en balkong och talar med en kardinal. “Hur gör folket där nere för att klara sig?” frågar han kardinalen. “Ers Helighet, de lurar varandra efter förmåga!” – “<emph>Ebbè</emph>, och vi lurar dem allesammans, <emph>noi li freghiamo tutti quanti</emph>”, svarar påven.</p>
			<p>Då Mussolini grep makten, stod förhållandet mellan stat och kyrka praktiskt taget på samma punkt som år 1870. Men i februari 1929 undertecknades en överenskommelse mellan kungariket Italien och påvestolen, signerat för det förras räkning av Benito Mussolini och för kyrkans av Pius XI. Hur hade detta konkordat kommit till stånd?</p>
			<p>För det första fanns det vissa psykologiska förutsättningar för ett närmande. Påven och Mussolini voro personer med likartad härsklystnad. Pius XI var gynnsamt stämd mot en autokratisk regim. Mussolini insåg den oerhörda betydelse det skulle ha för hans regim att få den katolska kyrkans auktoritet bakom sig – denna kyrka, vars anhängare, om de så äro mexikanska fåraherdar, oxfösare på pampas, societetsskönheter i Paris eller klubblejon i London erkänna en och samma andliga auktoritet, nämligen den Helige Fadern i Rom.</p>
			<p>Förhandlingarna om konkordatet fördes till ej ringa del av en broder till den nuvarande påven, advokaten vid kurian, signor Pacelli. Det var han som utarbetade de olika punkterna – och kanske spelade detta senare en roll, då hans broder valdes till påve under namnet Pius XII.</p>
			<p>Genom lateranfördraget gav Italien full suveränitet åt den nya vatikanstaten och utfäste sig att betala påven en “gottgörelse” på två miljarder lire för de förluster han lidit genom händelserna år 1870. Dessutom fingo vissa andra av kyrkans egendomar full extraterritorialitetsrätt, såsom Lateranen, Propagande Fides byggnader och påvens tre sommarvillor i Castel Gandolfo. Båda parterna visade sig till det yttre nöjda med överenskommelsen. Men besvikelsen inställde sig snart. Påven hade väntat att Mussolini skulle behandla honom som lika berättigad part, Mussolini däremot drömde om att spänna kyrkan för sin triumfvagn. Påven hade hoppats att minska frimurarnas inflytande. Detta gick i uppfyllelse, ty Mussolini upplöste frimurarorden. Och krucifixet sattes åter upp i skolorna! Men redan inom ett år började fascismens kamp mot <emph>azione cattolica,</emph> de kyrkliga ungdomsföreningarna. Mussolini bestämde, att endast fascismens ungdoms föreningar – Balilla och GIL – skulle vara tillåtna. Han förbjöd fascister att tillhöra <emph>azione cattolica</emph>. I sin förbittring skrev Pius XI ett utmanande herdabrev, som med den senare mycket omtalade amerikanske kardinalen Spellman sändes till Paris och publicerades i franska pressen. Detta väckte på sin tid stor sensation, och man väntade skärpning av krisen. Men den kom inte. Plötsligt gav påven efter och upplöste <emph>azione cattolica</emph>.</p>
			<p>(I detta sammanhang kan det omtalas, att den nämnde Spellman i kyrkliga kretsar åtnjuter anseende som en praktisk amerikan med utmärkt förstånd i affärssaker, och att han hjälpte Pius XI med kapitalplaceringar.)</p>
			<p>När det abessinska kriget kom, ställde kyrkan sig inte direkt avvisande därtill. En stor del av prästerskapet är nationellt, en del till och med nationalistiskt sinnat. Och kyrkan hoppades vinna nya missionsfält i Abessinien. Men detta hindrade inte, att Pius XI från 1933 helt och hållet ändrade sin synpunkt på de totalitära regimerna. Hans sista appell till mänskligheten, som utsändes vid tiden för Münchenkonferensen löd: “Om freden blott kan räddas, så ger jag gärna mitt liv.”</p>
			<p>Pius XII övertog påvestolen i en ytterligt svår stund, strax före inmarschen i Tjeckoslovakiet. Alla hans ansträngningar fram till den ödesdigra hösten 1939 gingo ut på att bevara freden. Därför stödde han av all förmåga Mussolini, som gjorde allt för att hindra tysk-polska kriget – paradoxalt nog gjorde Tyskland ett halvt år senare allt för att hindra Mussolini att kasta sig in i det europeiska kriget! Men om Pius XII också stödde Mussolini på denna punkt, är det säkert, att händelserna år 1939 och senare mer och mer vidgade klyftan mellan kyrkan och fascismen. Inte en enda gång har påven gillat axelns krig. Han har ofta och uttryckligt sagt, att de anglosaxiska makterna ha stora fel, att de exempelvis tyckas vilja lägga beslag på all världens rikedomar för egen räkning. Men i sitt julbudskap 1941 framhävde han, på ett sätt som inte kunde missförstås och med en adress som inte heller kunde missförstäs, att “<emph>intet folks lycka kan byggas på ett annat folks olycka.”</emph> Han har senare utformat villkoren för en rättvis och varaktig fred i några koncisa punkter: en sådan fred måste byggas på sedelagens grund; den lämnar ingen plats för angrepp på andra nationers frihet, stora eller små; intet öppet eller förklätt förtryck av minoriteter får äga rum; ingen religion får förföljas; tillgången till råstoffer och hjälpkällor måste vara öppen för alla; upprustningen måste förhindras, och detta kan bara ske på ett sätt, därigenom att ingångna fördrag hållas – <emph>pacta sunt servanda</emph>; sociala reformer måste genomföras som trygga individens rätt till liv och lycka.</p>
			<p>Som man ser: ett mycket vackert program.</p>
			<p>En sak har påven under hela kriget ängsligt vakat över: att inte låta sin italienska börd påverka sitt ställningstagande, att stå över nationerna. Detta har väckt besvikelse på vissa håll i Italien, inte minst hos fascistiska partiet, som velat utnyttja Roms dubbla betydelse för egna ändamål. Men om påven varit frikostig med religionens stöd åt alla som begärt det, har han absolut inte velat engagera sig i en dylik politik. Ett bevis bland många är det, att när vakanser uppstått i Vatikanens förvaltning, har påven låtit dem stå öppna tills freden kommer. Exempelvis dog jesuitgeneralen Ledochowsky i februari 1943. Hans ytterligt viktiga post har endast besatts <emph>ad interim</emph>, därför att han var polack, och därför att varje val av en efterträdare av annan nation kunde te sig som en sympati- eller antipatiyttring. Kyrkan skall vara internationell.</p>
			<p>Fascismen vågade inte opponera sig mot påvens hållning officiellt, men väl i det underjordiska. Vad som väckte partiets speciella ovilja, var att påven alltmer kom att framstå som exponent för hela folkets okuvliga fredslängtan. När han visade sig i loggian mot Petersplatsen, brusade gång på gång ropen: <emph>Viva la Pace</emph>, leve freden! (i den italienska pressen återgavs detta med: <emph>Viva il papa della pace</emph>, leve fredspåven). För att undvika demonstrationer beslöt Pius XII påsken 1943 att inte visa sig i loggian. Och för första gången sedan konkordatets tillkomst avhöll han inte den sedvanliga pontifikalmässan i Petersdomen utan nöjde sig med att mycket tidigt på dagen läsa en mässa i ett av de mindre kapellen, dit endast diplomatiska kåren hade tillträde.</p>
			<p>Det råder intet tvivel om att religiositeten och fromhetsbehovet varit växande inom Italien under dessa år och även gripit många av partiets medlemmar. Vissa av dem, såsom Thaon di Revel, Grandi och senatspresidenten Suardo ha för övrigt alltid varit strängt praktiserande katoliker. En annan medlem av partiet, professor Orestano, skrev vid nyåret 1942–43 i tidskriften <emph>Gerarchia</emph> en artikel som på sina håll slog ned som en bomb. Han fastslog där, att Italien tänker sig det nya Europas framtid helt annorlunda än vissa av dess förbundna. Italien, sade han, håller fast vid den kristet-katolska traditionen och ämnar fortsätta att göra det, utan att gå vilse i nya lärors nebulositeter …</p>
			<p>I början av kriget bragte påvens egen tidning <emph>Osservatore Romano</emph> som bekant telegram om krigshändelserna och kommenterade dem från egna synpunkter. Exempelvis var den mycket frispråkig angående det som hände Polen, ett land som alltid stått påvens hjärta nära. Följden blev att upplagan växte enormt. Det sades, att partiet köpte upp så många exemplar som möjligt för att hindra spridningen. I varje fall läto fascisterna efter en viss tidspunkt kontrollera, <emph>vem</emph> som köpte tidningen, och det hände att köparna fingo lida kroppsligt övervåld! Så småningom tvingades påven att ändra hållning. Chefredaktören  greve della Torre kallades till Hans Helighet och fick order att göra tidningen opolitisk. Men fortfarande har tidningen mycket stor spridning, delvis kanske därför att den under rubriken <emph>Documentazione</emph> bringar nyheter från fiendesidan. (Ett parallellfall föreligger inom den fascistiska pressen: den ytterst torra och ej alltför billiga tidskriften <emph>Relazioni Internazionali</emph> bragte ända fram till mitten av år 1941 de fientliga rapporterna, och återfanns på grund härav på alla romerska frisörsalonger!)</p>
			<p>I mars 1943 begåvo sig ett dussin senatorer till Hans Helighet och bådo honom intervenera för en separatfred. Han skakade vemodigt på huvudet och sade:</p>
			<p>– Mina barn, jag vet, att varje förslag till de allierade skulle vara lönlöst, så länge de nuvarande styresmännen sitta vid makten i Tyskland och hos oss. En fredsvädjan nu skulle skada mera än gagna …</p>
			<p>Har han intervenerat sedan dess? Ingen vet det, men att alla i Italien önska det är säkert. Och den som en gång sett Pius XII röra sig bland detta fromma, vänliga och hjälplösa folk, kan endast hoppas att hans böner för freden så småningom bli hörda, och att han får vara med att utforma villkoren för denna fred. Blek och asketiskt mager, men med en förbluffande vitalitet, rör han sig timme efter timme bland de besökande i audiensrummen. På officiella mottagningsdagar bruka de uppgå till fyra, femtusen. Han lutar sig över de knäböjande, lyssnar till deras böner, förhör sig om deras behov, tröstar dem i deras sorger, deltar i deras glädje. Här och där välsignar han ett ungt äkta par – ofta är mannen i uniform och skall direkt till fronten – här och där klappar han ett litet barn på huvudet, stundom räcker man ett fotografi mot honom för att han skall ge sin välsignelse åt en frånvarande … Hans tid räcker till för alla – och dock har han tusen större och mindre ting att tänka på, från det han vaknar i den allra tidigaste gryningen till dess hans lampa släcks någon gång i nattens sena timmar. Nej, den som sett detta förfinade, själfulla ansikte och de av godhet lysande ögonen glömmer det aldrig. Han kan bara sänka huvudet i vördnad och intyga, att det <emph>finns</emph> en värld som lyder andra lagar än våldets, en värld där maskiner och kanoner intet ha att säga, men godhet och mod allt – ett rike som icke är av denna världen.</p>
			<p>Och han grips än en gång av den djupaste sympati och beundran för det folk och den kultur som kunnat föda en man som Eugenio Pacelli, påve Pius XII.</p>
			</div>
			<div n="17" type="chapter">
			<head>17</head>
			<p>I fascismens Rom var det svårt att tro, att denna stad en gång i utsträckt grad behärskades av adeln och dess inbördesfejder. Ännu stodo de majestätiska palatsen längs Corson och i gränderna, Palazzo Doria-Pamphili, Palazzo Colonna, Palazzo Odescalchi, Palazzo Orsini. Men glansen var borta från vapensköldarna. Dagens nya herrar buro sin vapensköld i knapphålet, och de hade förstått att göra den inbringande, vilket var mer än man kunde säga om innehavarna av de många och långa titlarna.</p>
			<p>På den tiden då Italien var delat i många småfurstendömen fanns det ännu plats för en adel. Det rådde en viss patriarkalisk ton i umgänget mellan regenten och adeln i hans rike: hör på, du spelar för högt, din fru bedrar dig – sådant där vill jag inte veta av. I och med 1870 började adeln förlora sin betydelse, dock med undantag för de stora jordherrarna. Och familjer såsom Torlonia, Campagna, Pavoncelli och Ricasoli utförde mycket erkännansvärda ting på sina jordagods. Den förstnämnda familjen torrlade omkring 1900 sjön Fucino i Apenninerna och vann väldiga, fruktbara sträckor åt plogen. Baronerna Campagna i Kalabrien uppodlade länderier som lågo för fäfot, och anlade en lakritsdrift, som på kort tid skaffade dem världsmonopol på denna vara, vilken spelar en större roll än man kan tro i romanska länder. Lakrits, <emph>liquorizia</emph>, skördas liksom gummi ur den uppslitsade barken på ett träd. Baronerna Ricasoli i Toscana gjorde chiantivinet till ett världsmärke. Felet med italienska viner är ju, att de i regel inte kunna tåla längre transport. Baronerna Ricasoli införde standardisering och till och med något som på den tiden var ytterst sällsynt i italiensk vinkultur: årgångar och årtal på vinerna! En baron Fasini grundade det stora hotellbolaget Società dei Grandi Alberghi Italiani, vilket inrättade mönster- och lyxhotell på speciella turistplatser.</p>
			<p>Men någon roll som i det wilhelminska Tyskland kom adeln i alla fall aldrig att spela i det förfascistiska Italien. De flesta släktena måste sälja sina familjepalats. Huvudmännen för familjer som Chigi och Doria måste på förhand testamentera sina underbara barockpalats till staten för att slippa från skatter och arvskatt. Hur det har känts för dem, kan man kanske fatta, då man hör att Palazzo Doria har en spegelsal som kan tävla med slottet i Versailles. När kejsar Wilhelm avlade besök där, sade han till ägaren: tyvärr kan jag inte bjuda er på något sådant i Berlin!</p>
			<p>Den nuvarande innehavaren av namnet Doria är för övrigt en av de mest rakryggade adelsmännen då det gäller förhållandet till regimen. Han har <emph>aldrig</emph> flaggat på någon av fascismen paraddagar. Däremot har han fällt många bon-mots om densamma, och har också fått märka de styrandes misshag. Han har haft husarrest och annan arrest och en gång suttit förvisad på en ö i Medelhavet för att komma på bättre tankar. Men intet har hjälpt – och nu torde det vara för sent.</p>
			<p>Såsom han, har största delen av de gamla släkterna förhållit sig till regimen. Det är en annan sak med den nyuppkomna adeln av senare årtal. Denna har genomgående ställt sig till partiets förfogande, vilket renderat den många fördelar, inte minst av ekonomisk art.</p>
			<p>Berömdast bland dess medlemmar är väl familjen Ciano. Costanzo Ciano, fader till den krigiske utrikesministern, adlades efter förra kriget med bititeln di Cortellazzo, den hamn, varifrån han som sjöofficer for ut mot Österrike. Han var en gammal sjöbjörn med något av musketören Porthos väsen. Liksom Dumas’ krigare blev han mycket rik, och liksom denne drack han bastant – det sades sex, sju liter vin om dagen. Den dag då hans agent meddelade honom, att familjeförmögenheten rundat miljarden lire, blev han så entusiastisk, att han faktiskt festade ihjäl sig! Sonen har ärvt hans sinne för det ekonomiska, men hans intressen för övrigt gå mindre i riktning av Bacchus än av Eros.</p>
			<p>En annan berömd medlem av den fascistiska nyadeln är greve Volpi di Misurata. Han kom sig upp som finansiell agent åt kungafamiljen. För många är sedan befann han sig i Montenegro, där han vid kung Nikitas hov hade tillfälle att göra den blivande drottningen av Italien en del tjänster. Som tack därför skaffade hon honom senare vissa statskontrakt, på vilka han gjorde sig goda inkomster – oftast därigenom att han sålde dem vidare till andra med stor förtjänst. Han är känd och fruktad för sina finansiella metoder. Efter att ha skaffat sig aktiemajoriteten i Norditalienska elektricitetsverken, lyckades han driva upp dessa papper i femdubbla kursen, varpå han rådde alla vänner att köpa och själv sålde … När kraschen kom, förlorade en enda av dessa godtrogna personer tjugu millioner lire. Så småningom blev han guvernör i Libyen, varifrån han har titeln di Misurata. När hans dotter gifte sig med en Ruspoli, höll han ett bröllop i Venedig som kostade millioner, vilket han inte heller underlät att påpeka för gästerna.</p>
			<p>En italiensk <emph>storbourgeoisie</emph> finns egentligen bara i norra delen av landet, där industri och handel äro koncentrerade. Emellertid har den kanske inte bara kommit sig upp genom egen duglighet, såsom den gärna vill tro, utan minst lika mycket genom skyddstullar och statsbeställningar.</p>
			<p>Den mindre bourgeoisien består huvudsakligen av tjänstemän. Dessa ha i Italien som i Frankrike alltid haft mycket små löner. Men före första världskriget var det i alla fall möjligt att leva på dessa löner. Senare har det efter hand blivit nästan omöjligt. Före fascismens makttillträde kan man säga att den italienske tjänstemannen var en blygsam och arbetsam person som skötte sin plats efter sydländska metoder, men på ett erkännansvärt sätt. Efter fascismens tillkomst ha tjänste männen tyvärr utvecklats i annan riktning. Lönerna, som genom lirans depreciering äro mycket lägre än de voro 1914, göra det omöjligt att leva utan biinkomster – och vilka sådana stå en stackars tjänsteman öppna? Det finns knappast mer än en inkomstkälla. Det är nu regel att man ger en handpenning, om man vill uppnå något av en tjänsteman. Jag har hört fantastiska berättelser på den punkten – om varupartier som skulle reexporteras och för vilka man begärde mera i “handpengar” än både frakt och tull kostade.</p>
			<p>Det viktigaste ståndet i Italien är utan allt tvivel bönderna. Hackan och spaden, har någon sagt, äro de vapen italienaren hanterar bäst – och större beröm torde det vara svårt att ge ett folk. När man ser dessa oändligt tåliga, oändligt flitiga bönder arbeta på fälten och i bergen, när man ser den omsorg varmed de klippa och ansa sina vinstockar och den nästan moderliga omvårdnad de ägna sina jordlappar, tills varje åker liknar ett trädgårdsland, grips man av djup beundran. Italienaren älskar jorden. Adams förbannelse är för honom en välsignelse. Men därmed är inte sagt att han får den rätta lönen för sitt arbete.</p>
			<p>Bönderna äro antingen självägande eller, vilket är regeln, mezzadrister, lönebönder, vilka för att få bruka jorden måste avstå en del av alla dess produkter, under det mark, träd och vinstockar fortfara att tillhöra godsägaren. Av vin och olja får mezzadristen avlämna ända upp till sjuttio procent, av säd ungefär tjugu. Fascismen har otvivelaktigt gjort åtskilligt för bönderna, och bland dem hade den säkert också sitt bästa stöd – till dess det olycksaliga kriget tvingade regimen att gå hårt fram även mot bönderna. Kriget rev bort grunden under den av Mussolini proklamerade autarkien, som visade sig vara en fredsvara. Allteftersom kriget gick skulle mer och mer av lantbrukets produkter avlämnas till <emph>l’Ammasso</emph>, för summor som saknade varje proportion till de vertikalt stigande priserna på andra varor. Bonden kände sig mer och mer som styvbarn. Han började mista intresset för odlingen. Han sökte efter förmåga slakta svart och sälja svart för att själv förtjäna något. Då man ville hindra detta hände det, exempelvis i Kalabrien, att bönderna höggo ned olivträdet, det heliga olivträdet, hellre än att offra tid på dess vård, så att en speciell lag måste stiftas som förbjöd all sådan nedhuggning.</p>
			<p>En av de uppgifter som fascismen hade föresatt sig att lösa var uppdelningen av de stora godsen på Sicilien, de så kallade latifundierna. Men vare sig tiden inte räckt till eller förmågan varit för liten, så ha framstegen varit ganska små.</p>
			<p>När det gäller arbetarna, övertog fascismen ett svårt arv från sina företrädare, och därtill kom, att Amerika just då satte stopp för emigrationen, vilket gjorde att landet måste skaffa arbete åt en halv million personer mer per år. Den italienske arbetaren utgör tillsammans med bonden den bästa delen av befolkningen. Han är flitig och nöjsam. Han är totalt avhållsam ocih kan leva på så gott som ingenting. En kaka bröd, litet olja, litet grönsaker och en halv liter vin är hans dagliga behov. Fascismen sökte reglera arbetsmarknaden och skapa sociala lagar för sjukdom, olyckshändelser och ålderdom. Den lyckades knappast på något av områdena. Den gjorde det nödvändigt för varje arbetare att tillhöra ett <emph>sindacato</emph>, en fackförening. Utan medlemskap i en sådan kunde man intet arbete få. Detta förde till en alltmer stigande ofrihet på arbetsmarknaden, vilken självfallet utnyttjades av arbetsgivarna. En man som jag känner var missnöjd med sin plats och ville övergå till annat yrke. Han beslöt att sätta in en annons i <emph>Messaggero</emph>. Det skulle kosta fyrtio lire, sade man på annonskontoret. <emph>Va bene</emph>, tänkte han, det är dyrt, men kanske betalar det sig. Men innan <emph>Messaggero</emph> tog annonsen, bad den att få se hans tillåtelse från syndikatet att annonsera – ty alla arbetsanbud måste gå genom syndikatet. Och då han inte hade något sådant tillstånd, fick han återvända till sin plats – som den livegne han i praktiken var.</p>
			<p>Den obligatoriska försäkringen som fascismen infört betraktas av hela befolkningen uteslutande som en form för extrabeskattning. Och det är intet tvivel om att den är uppbyggd efter egendomliga principer – bland annat den, att de lägsta inkomstklasserna betala den största avgiften:</p>
			<p>en man som förtjänar tio lire om dagen betalar proportionsvis dubbelt av vad en man med femtio lires inkomst får ge.</p>
			<p>Lönerna i Italien äro mycket små. En ministerialdirektör förtjänar cirka tretusen lire i månaden, en banktjänsteman åttahundra till tusen, en lärare på landet cirka sjuhundra. Arbetarnas löner stå i proportion härtill. Det finns arbetsklasser som ha mindre än trehundra lire i månaden. Unga icke-fackutbildade arbetare och kvinnor äro självfallet de sämst avlönade. Utbildade arbetare, särskilt i Norditalien, kunna förtjäna relativt bra, ända upp till femtio, sextio lire om dagen.</p>
			</div>
			<div n="18" type="chapter">
			<head>18</head>
			<p>I samma hus som Tysk-italienska föreningen, alldeles bredvid den kända ristorante Fagiano, vilken ända fram till april 1943 var en restaurang i europeisk toppklass, ligger det några kontor med skyltfönster i arkaden mot Piazza Colonna. Fastän jag så gott som dagligen färdats i denna arkad, har jag aldrig sett någon människa gå in eller ut på detta kontor. I fönstret har alltsedan 1940 följande två saker funnits till beskådande: dels en skulptur i svart gips, dels en färgrik tablå över franska regeringens sammansättning under den så kallade Folkfronten. Skulpturen föreställer en europé med klassisk profil, en neger och en jude. Mellan europén och de två andra är ett bart huggande svärd draget. Meningen kan inte missförstås: ingen sammanblandning av Sems, Hams och Jafets söner! Tablån över Folkfrontens regering är framställd i Paris under ockupationen. Namnen äro tryckta i blått för äkta fransmän, i rött för judar och i gult för personer som äro enjuivés genom giftermål eller på annat sätt. Hela tablån omfattar väl hundra namn, och bland dem finns det <emph>ett</emph>, säger ett, i blått tryck. Resten äro gula eller röda – men de flesta och viktigaste äro röda.</p>
			<p>Ovanför detta skyltfönster läser man orden <emph>La Difesa della Razza</emph>, rasförsvaret.</p>
			<p>Det dröjde länge innan fascismen tog upp rasfrågan på sitt program. Mussolini hade upprepade gånger sagt:</p>
			<p>– Rasteorier äro vanvett!</p>
			<p>Och vid ett tillfälle förklarade han kategoriskt:</p>
			<p>– I Italien existerar intet judeproblem! Denna hans hållning på en punkt, där hans tyska vänner hade en så konträrt motsatt uppfattning, skaffade honom många beundrare i en viss del av den europeiska intelligensen. Den franske teaterskribenten Henri Bernstein mottog godhetsfullt en hög italiensk orden, och den tyske författaren Emil Ludwig fick näring för sitt konstanta behov av hjältedyrkan genom att göra en serie intervjuer med il Duce.</p>
			<p>Man kan finna en grund till denna Mussolinis hållning i hans eget liv. Han är ingen kammarlärd som grubblar sig till teorier, vilka världen har att rätta sig efter. Han har alltid varit en handlingens man, en kondottiär, som sett livet ur ytterst olika synvinklar. Han har använt de medel och de människor som stodo till buds. Om de voro svarta eller vita, muhammedaner eller kristna, har varit honom alldeles likgiltigt. Mot judarna hade han så mycket mindre någon aversion som han haft åtminstone en stor kärlek i sitt liv vars föremål var judinna. Men dessutom har det viskats, att han inte själv skulle stå för ett med konst uppdraget rasstreck. Som bevis berättades följande, vars detaljer äro riktiga, hur det än är med tolkningen av dem. Våren 1942 utgav en lärd forskare en bok som innehöll dokument frän 1700-talet, vilka han funnit i Venedg statsbibliotek. Bland annat fanns där ett urval av den venetianska hemliga polisens rapporter cirka 1780. En av de personer, den hade under övervakning, hette <emph>Abramo Mussolini</emph>, och vid hans namn fanns antecknat: <emph>ebreo, grande amico dei Prussiani</emph> – Abraham Mussolini, jude och stor vän av preussarna. Boken konfiskerades tre timmar efter utgivandet, men ett antal exemplar hade hunnit säljas dessförinnan …</p>
			<p>(Nu är detta ju intet bevis på att il Duce överhuvud var släkt med den omtalade Mussolini. Familjen förmodas från början ha varit vävare av muslin, tyget från Mosul, och har fått sitt namn därigenom. Men andra och mera förnäma stamtavlor ha också gjorts upp av entusiastiska biografer.)</p>
			<p>Vad som skiljer judefrågan i Italien från den i Tyskland är en punkt av ganska avgörande betydelse. I Tyskland är den en rasfråga, i Italien en religionsfråga. Detta framgår inte minst av den lagstiftning, som småningom infördes på området.</p>
			<p>Att judefrågan dröjde så länge med att bli aktuell i Italien har historiska orsaker. Italien – med undantag för Rom, som alltid intagit en särställning – var ända fram till 1870 ett av de intolerantaste länderna i Europa, då det gällde Judarnas rätt till uppehåll. Särskilt Syditalien, det dåvarande kungariket Båda Sicilierna, utmärkte sig på den punkten. I Neapel gällde obetingat förbud för judar att slå sig ned i staden. När den berömda familjen Rothschild från Frankfurt så småningom utvidgade sin verksamhet även dit, måste chefen för filialen skaffa sig specialtillåtelse att bygga och bebo sin underbart vackra Villa Pignatelli vid strada di Chiaia … I övre Italien fanns det judecentra i Turin, Milano, Venedig och Trieste, men de spelade ingen större roll. I Rom var situationen annorlunda. Den eviga staden hade ända in i det sista en ghetto – men judarna voro välkomna till Rom! Påvarna förstodo förträffligt att pressa dem på pengar, när de behövde sådana, och judarna förstodo minst lika väl att sko sig på påvarnas bekostnad, när dessa behövde lån eller leveranser.</p>
			<p>Från och med Italiens enande ha judarna i Italien känt nationellt. De ha varit mer eller mindre, men oftast goda italienska borgare, och många ha gjort landet heder. Baron Sidney Sonnino, som hade det otacksamma värvet att föra Italiens talan vid Versailleskongressen, var jude, den store gummikungen Pirelli likaledes. Och bland Mussolinis medarbetare är väl ingen mera berömd än Balbo, som hade judiskt blod i ådrorna, en sak som ofta förevitades både Mussolini och Balbo från andra sidan Alperna, men som båda togo med ro.</p>
			<p>Man beräknar antalet judar i Italien till cirka 100,000, rasmässigt sett, 80,000 religionsmässigt sett.</p>
			<p>År 1934 kommo judelagarna i Nürnberg, och de tyska judarna sökte rädda sig ur landet efter bästa förmåga. Ett av de länder de flydde till var Italien, där antisemitismen då var ett okänt begrepp. Det träffades till och med en speciell överenskommelse mellan Tyskland och Italien om transferering av deras förmögenheter i viss utsträckning. Men strax efteråt slog antisemitismen ut i blom även söder om Alperna.</p>
			<p>Den hade dock förberetts i åtskilliga år av nitiska apostlar. Översättaren av Houston Stewart Chamberlains böcker till italienska, en herre vid namn Giovanni Preziosi, för övrigt direktör för tidningen <emph>Il Mezzogiorno</emph> i Neapel och grundare av tidskriften <emph>La Vita Italiana</emph>, började redan år 1922 predika den totala antisemitismen till och med i skarpare ton än man gjorde i Tyskland. Denne typiske libellist är medlem av fascistpartiet, men har aldrig favoriserats av Mussolini.</p>
			<p>Det finns två andra personer som haft större betydelse, då det gällt uppkomsten av en antisemitisk rörelse i Italien.</p>
			<p>Den ene, i utlandet mindre kände, är Telesio Interlandi, redaktör för <emph>Il Tevere</emph> och, sedan 1938, för <emph>La Difesa della Razza</emph>. Han kan kortast karakteriseras som Italiens Julius Streicher. Hans tidningar äro späckade med hela det välkända materialet av statistik, sedeskildringar och Zions Vises Protokoll. De vimla av diagram och teckningar, där man ser rasgiftet sprida sig som en <emph>spirochaeta pallida</emph> i den intet ont anande patientens kropp – själv vet han det inte, men en vacker dag upptäcker han det: i hans ådror rinner orent blod. <emph>Il Teveres</emph> skyltfönster vid Via dell’Impero är lika fullt av dylika teckningar och fotografier som en gammaldags salong av gipskattor och solfjädrar. Och herr Interlandis andra organ, <emph>La Difesa della Razza</emph>, håller sig som redan sagt med ett dyrbart kontor i arkaden vid Piazza Colonna.</p>
			<p>Det finns en rasteoretiker, till på köpet en av lärans grundare, som ofta citeras i Tyskland men aldrig i Italien, nämligen greve Gobineau. Denne fransman, vilken länge var sitt lands gesant i Stockholm, skrev böcker om <emph>l’Inégalité des races humaines</emph>, där han höjde den germanska rasen till skyarna som den förnämsta bland alla. Själv räknade han sig till denna ras. Och orsaken till att han trivdes så väl i Sverige var att han kände på sig att han en gång i tidernas gryning varit jarl här uppe och haft en borg vid Mälaren … Angående det italienska folket var han mindre vänlig. Han sade: “tag ett bottenskrap av alla folkslag i Europa och Afrika, blanda dem och ni har italienaren.” Han skulle utan tvivel blivit mycket förvånad att se den kampanj för en ren italiensk ras som sedan tio år föres av <emph>La Difesa della Razza</emph>.</p>
			<p>Detta hindrar inte att det finns en italiensk ras med absolut särprägel. Var och en som kommit till Italien från väster, norr eller öster måste omedelbart ha känt det vid gränsen. Denna ras har ett hjärta som är bättre än hjärtat hos de flesta andra europeiska folk, en hjärna som är full av goda, ofta lysande idéer och händer, vilkas skicklighet är förbluffande. Arbetsglädjen och tålamodet äro lika förvånande – det är bara sinnet för politik och socialt samarbete som är bristfälligt utvecklat.</p>
			<p>Den tredje av de stora antisemiterna i Italien är Roberto Farinacci, den store beundraren av Tyskland och allt tyskt. Det var till stor del genom honom och hans inflytande på grevinnan Edda som hennes fader äntligen gick med på att ge Italien en speciallagstiftning om judarna. För att skapa den tillsattes en kommission av lärda teoretici och historici. Kommissionen avgav långt om länge sitt utlåtande, och år 1938 kommo de nya lagarna. Emellertid utsträcktes deras giltighet inte till italienska Afrika förrän 1942 – i sista minuten skulle det kunna sägas … </p>
			<p>Huvudpunkten i denna lagstiftning är den, att den sysslar med judendomen som religion, inte som ras. Judar som läto döpa sig före ett visst datum räknades ej som sådana. En judinna som gifter sig med en italienare blir <emph>eo ipso</emph> italienska. Barnen i blandäktenskap bli italienare, om de döpas. Frontkärnpar från åren 1915–18 och människor som gjort staten speciella tjänster, äro ävenledes fritagna från de restriktioner som annars träffa judarna. Sådana judar äro vad man kallar <emph>discriminati</emph>. Men de som ej äro discriminati få inte utöva vissa bestämda yrken, såsom advokatens, läkarens, universitetslärarens och så vidare.</p>
			<p>Den skada, denna lagstiftning gjorde var betydande. Mussolini fick hela den intelligentsia mot sig som förut stått på hans sida. Att Henri Bernstein återsände sin orden, kunde han kanske ta med ro. Men den engelsk-amerikanska pressen påverkades i mycket ogynnsam riktning. Och vad var vinsten?</p>
			<p>Praktiskt taget ingen. Det italienska folket kände sig uteslutande irriterat. Man och man emellan hette det: “Alltid skall vi efterapa tyskarna!” Ty någon spontan antisemitism, sådan som finns i Polen, Rumänien och andra östeuropeiska länder finns inte i Italien. Bästa beviset därpå fick man våren 1942 då det av en eller annan grund dekreterades, att alla Roms judar skulle få tvungna kurser i kroppsarbete. Som lämplig verksamhet valdes grävning, som arbetsplats Tiberns stränder. Vid foten av de murade fördämningar som inhägna den gula floden och som i femtio år skyddat Rom för de förut regelbundna översvämningarna, fanns det. gräsbevuxna strandbankar. Nu bestämdes det, att dessa skulle planeras och härtill sattes sönerna av det folk som sedan sin vistelse vid Nilen för tretusenfemhundra är sedan ansågs sitta inne med speciella förutsättningar för dylikt arbete. Varje dag kunde man se brunbrända herrar med knollrigt hår och markerade profiler arbeta i solgasset på Tiberstranden, endast iförda simbyxor, vilket i förening med solljuset och den gula sanden gav skådespelet en verkligt egyptisk prägel. Folk flockades på kajerna för att se på. Men inga glåpord eller uttryck för rashat hördes. Tvärtom såg man romarna – utan att hindras av väktarna – prata vänligt med de arbetande och bjuda dem cigarretter. Och med tanke på att italienarna själva just då höllo på att gräva löpgravar under kanoneld vid El Alamein, kan man nog säga, att de från krigstjänst befriade hebréerna hade det lättare jobbet.</p>
			<p>Det ovan sagda gäller de italienska judarna. De invandrade tyska judarna stå under sitt lands jurisdiktion. De ha sammanförts i koncentrationsläger i Abruzzerna och Apenninerna, där de dock lära behandlas väl av sina italienska väktare. Och åtskilliga av dem få fortfarande praktisera i frihet, även i de yrken som annars äro stängda. Exempelvis finns det en mycket dugande tandläkare av tysk-judisk börd som vunnit Hans Helighets speciella förtroende. Man har till och med för hans räkning låtit installera ett speciellt dentalkabinett i Vatikanen. En dag hämtades han emellertid i sin bostad och fördes till Carcere Regina Coeli, Himladrottningens fängelse. Därifrån skulle han sändas till något koncentrationsläger i bergen. Men, för att tala med Gamla testamentet, i den natten sände Herren en svår tandvärk till sin ståthållare på jorden. En påvlig tandvärk är inte en sak som kan behandlas lättsinnigt. När dagen grydde avhämtades den icke-ariske dentisten från Himladrottningens fängelse, som Josef på sin tid ur Faraos arrestrum. Följd av vakter som av skyddsänglar transporterades han till Vatikanstaden. Och sedan dess har ingen stört honom mera.</p>
			</div>
			<div n="19" type="chapter">
			<head>19</head>
			<p>Varifrån de totalitära staterna, inberäknat den första, största och mäktigaste av dem, Ryssland, i sista hand hämtat sina idéer är ju ganska självklart: från den kristna kyrkan. Om det är sant att efterrapning är den uppriktigaste formen för smicker, skulle kyrkan ha all anledning att känna sig smickrad. De idéer som dessa stater förkunna äro perverterade dogmer, de storverk de påstå sig utföra äro Antikrists mirakler. “När Antikrist kommer, skall han vara alldeles lik Kristus”, sade ett gammalt ord. När Antikrist kom, liknade han Kristus precis på samma sätt som ett fotograf iskt negativ liknar den positiva bilden. Där kyrkan lär: mitt rike är icke av denna världen, lära de totalitära staterna: mitt rike är helt och hållet av denna världen. Där kyrkan förkunnar jagets undertryckande för Guds skull, förkunnar Leviatans filosofi jagets uppoffring för statens skull. Den kadaverlydnad som vissa andliga ordnar införde gentemot kyrkan, fordra de totalitära staterna för egen räkning. Alla skola göra vad staten bjuder och tro vad staten lär. Ännu har man inte gått så långt, att man infört husförhör i de marxistiska eller anti-marxistiska teserna, på samma sätt som fordom hos oss i Luthers katekes, men det kommer, det kommer säkert med tiden.</p>
			<p>Det finns emellertid en punkt, där de omtalade staterna inte direkt efterapat kyrkan. Det är när det gäller pressen. På den punkten har deras läromästare varit en lekman, en rätt enkel fransk läkare, vid namn Coué. Monsieur Coué, vars namn väl nu är i det närmaste bortglömt, uppfann på 1920-talet en metod att befria mänskligheten från alla hämningar och förträngda komplex. Den var mycket enkel. Allt vad man skulle göra var att varje dag upprepa en bestämd formel för sig själv: “Dag för dag och på alla vis håller jag på att bli bättre och bättre!” När man gjort denna övning tillräckligt länge, kom effekten: man <emph>blev</emph> bättre.</p>
			<p>Det var just denna metod som låg till grund för pressen i Mussolinis Italien. Det var den som skulle göra landet fascistiskt från hjässan till tårna. Det var den – bland annat – som gjorde den italienska pressen så totalt oläsbar.</p>
			<p>Det är endast gudomen som kan höra sitt lov sjungas i evighet utan att taga skada till sin själ. En människa kan det inte. Men det var till lovkören från en sådan <emph>laudamus</emph>-sjungande press som landet söder om Alperna hade lyssnat i aderton år, då Mussolini kastade det in i det andra världskriget. Allt som regeringen gjorde var det bästa som kunde göras. Regeringen hade dekreterat autarki, alltså var autarki det bästa. Regeringen hade bestämt att eldningen inte fick börja före nyår. Detta beslut var fyllt av omätlig visdom och omätligt förutseende. Regeringen hade förklarat England krig. Detta krig var absolut nödvändigt och segern lika säker som ett geometriskt bevis.</p>
			<p>Så sjöng kören dag efter dag, med de stora ärkeänglarna i spetsen, från Gabriel-Gayda i <emph>Giornale d’Italia</emph> till Rafael-Ansaldo i <emph>Telegrafo</emph>, och alla de mindre änglarna upprepade lydigt hymnen till den Högstes lov: <emph>laudamus, laudamus!</emph> Den tonade på Sicilien i söder och togs upp i före detta Tyrolen i norr, denna gång översatt till tyska, i <emph>Dolomitenzeitung</emph> och <emph>Alpenwarte</emph>. Och den Högste och alla hierarkerna närmast honom – de kallades verkligen så: <emph>i gerarchi</emph> – lyssnade till tonerna och läto palmbladens fläktningar smeka sin panna.</p>
			<p>Höll Mussolini ett tal, telegraferade alla italienska korrespondenter i utlandet om det djupa, det skakande, det outplånliga intryck talet gjort i de respektive länderna. London vrider sig under il Duces anklagelser, Berlin framhäver dem, Stockholm understryker dem, Helsinki applåderar dem. Skrev en utländsk tidning några rader om italienska förhållanden, genast telegraferades det till Rom:</p>
			<p>den rumänska och slovakiska pressen överströmmar av beundran för det nya Italien, <emph>Asahi Shimbun</emph> skriver, <emph>Nichi-Nichi</emph> understryker, <emph>Nanking News</emph> framhäver. Aldrig ett ord av kritik, ständigt samma lovsång, som efter hand sjönk ned till att erinra om en fransk chanson strax före det stora sammanbrottets tid: “<emph>Tout va trés bien, madame la marquise!”</emph></p>
			<p>De italienska så kallade chefredaktörerna voro tjänstemän under Cultura Popolare; intet annat. Vissa av dem, såsom Gayda, Ansaldo, Barzini i <emph>Corriera della Sera</emph> och Pavolini i <emph>Messaggero</emph> fingo visserligen lov att yttra sig utan handledning från ovan. Men sköto de vid sidan om målet desavuerades de genast.</p>
			<p>Varje tidning mottog en eller flera gånger om dagen så kallade riktlinjer från propagandaministeriet: den och den saken, exempelvis att Mussolini gjort första hugget med hackan för att riva ett hus, att korporationskammaren haft möte eller dylika remarkabla saker, skall slås upp på första sidan, med eller utan kommentarer. Men man fick också utförligt besked om vad som ej fick tryckas, eller vad som bara fick tryckas i citat från Stefani, varvid telegrammen i regel beled sagades av färdig kommentar från sagda byrå.</p>
			<p>Tonen i den fascistiska pressen var genomgående hätskt polemisk samt präglad av ett djupt förakt för läsarens minne och reflexionsförmåga. Exempelvis bevisade Luigi Barzini i <emph>Corriere della Sera</emph> två månader före Amerikas inträde i kriget, varför Amerika under inga omständigheter kunde börja krig: det amerikanska folket var så splittrat genom sin härstamning att ingen regering skulle våga trotsa de många bindestrecks-amerikanernas känslor. När kriget därpå kom, förklarade herr Barzini trankilt, att det var vad han hela tiden väntat sig av amerikanernas infantilism! Samme Barzini räknades som den fascistiska pressens bästa kännare av amerikanska förhållanden – och det är möjligt att han var det.</p>
			<p>Denna sinnesart, för vilken italienarna ha ett mycket träffande ord: <emph>faciloneria</emph>, lusten att göra det lätt för sig, präglade det mesta av presspropagandan. Det gällde framför allt att inte låta folk tappa humöret! Fienden förlöjligades, de egna framgångarna blåstes upp. När allvaret kom, när motgångarna började, övergick man till att tala om en annan sak, nämligen om de egna truppernas tapperhet. Dessa illa utrustade italienska soldater slogos säkert av alla sina krafter och voro värda all den heder de kunde få. Men så fort tidningarna började tala om deras <emph>valore indomitabile</emph>, visste den läsande publiken vad klockan var slagen! Den visste: nu kommer det antingen ett meddelande om reträtt till förut beredda ställningar eller om att så och så många divisioner måst sträcka vapen inför fiendens förkrossande överlägsenhet.</p>
			<p>Och dock var det, när allt kom omkring, inte så mycket behandlingen av de egna som gjorde denna press så vidrig. Det var behandlingen av de främmande. När överfallet på Grekland kom, trodde man sig sticka huvudet i en kloak, när man läste smädelserna över de anfallna. När Grekland sedan var nedkämpat, voro samma tidningar sprängfärdiga av stolthet över det nobla sätt varpå fienden behandlades från fascistiskt håll. Men en sådan nobless fordrar givetvis sin belöning, och det fick den. Nyordnade grekiska tidningar tvingades att bringa artiklar, där de togo skulden för det passerade på sig, och dessa avtrycktes spaltvis. Men efter ånger följer som andra stadium på bättringens väg tacksamhet mot den tuktande handen: även den kom i samma grekiska tidningar och inkasserades med passande blygsamhet väster om Adriatiska havet. Toppunkten nåddes i juli 1942, då Mussolini gjort en liten tur till El Alamein, officiellt för att inspektera de italienska trupperna i Egypten, i själva verket för att bevista intåget i Alexandria. Då detta uteblev flög han hem via Aten. Och där, läste vi i den av beundran skälvande italienska pressen, “hade han mottagits på Akropolis, och Atens borgmästare hade till honom framfört stadens tack för hans besök och för den ädelmodiga hjälp han låtit komma staden till del …“ När man vet hur det slagna landet utplundrades, hur olja, oliver och skinkor sändes hem till vänner och bekanta och alla andra varor uppköptes med hjälp av en katastrofalt sjunkande valuta, torde detta citat kunna anses som ett av de bästa emetiska medel som någon press hittills vågat servera sina läsare.</p>
			<p>Som det var mot Grekland, var det mot Frankrike. Fransmännen voro löjligt dekadenta, perverterade och njutningslystna personer, vilkas hela traktan gick ut på att vägra det fascistiska Italien förverkligandet av dess naturliga aspirationer. Fransmännen hade endast fått vad de förtjänade, ty vad hade deras livsideal varit genom tiderna? Jo – här skälvde pressens röst av förakt och indignation – det hade varit <emph>la douceur de vivre!</emph> Ett behagligt liv, det var vad de drömde om! Vilken motsats till fascismens kärva manlighet! Hur dekadent måste man ej vara för att hänge sig åt ett sådant ideal som <emph>la douceur de vivre!</emph> Hur rättvist var det inte, att sådana drömmar gingo upp i rök! – Den sanningen, att <emph>alla</emph> folk drömma om ett så behagligt liv som möjligt, och att det italienska folket inte utgör något undantag frän regeln, fick inte ens antydas.</p>
			<p>Om man gentemot Grekland och Frankrike anslog denna föraktfulla ton, varierade man melodien en smula gentemot England. Till att börja med, under sommaren 1940, var ledmotivet: den belägrade ön, <emph>l’isola assediata</emph>. England var hopplöst avskuret från omvärlden, alla vägar dit behärskades av axelns obevekliga ubåtar, och medan bomberna regnade över ön, sökte sig bleka skräckslagna unga män och sedeslösa unga kvinnor ned i källare som förvandlats till nattklubbar, för att vid en sista visky söka glömma elden från himlen som snart skulle göra slut på deras parasittillvaro … I varje italienare bor det något av Dante, rasens finaste blomma, vars skildringar från helvetet ännu stå oöverträffade i sublim, men hemsk fantasi. De fascistiska pressmännen sommaren 1940 vädjade icke förgäves till dante-ådran i sin själ. Dag efter dag framtrollade de nya skräckmålningar från den belägrade ön och livet i dess bombhärjade kvarter, dag för dag blevo de unga kvinnorna i dess källare mer och mer sedeslösa, de unga männen mer och mer degenererat skräckslagna. Och dock hade nog de flesta av dessa korrespondenter varit någon gång i England eller lärt känna engelsmän. De måste ha vetat, att engelsmannen möjligen kan kallas för en hycklare, men att ingen kan kalla honom feg. Om det finns något som han bevisat genom trehundra års stormaktshistoria, är det väl en nästan otrolig okänslighet och en envis kamplust som överträffar okänsligheten. Men mot bättre vetande, i ett monumentalt försök till <emph>faciloneria</emph>, till att göra allt så ljust och glatt som möjligt för läsarna, fortsatte den fascistiska pressen att variera detta tema om engelsmännens degeneration och feghet.</p>
			<p>Då de första nederlagen började avteckna sig mot horisonten i Nordafrika och Abessinien, lades rodret hastigt om på kommandobryggan. Nu var det inte längre fråga om den belägrade ön, nu var det en viss halvö i Medelhavet som hotades av ett enormt världsrikes samlade resurser. Från Australien och Nya Zeeland till Sydafrika och Kanada strömmade engelsktalande skaror till storms mot Italien. Motivet varierades i två tonarter. För det första: det var inte de riktiga engelsmännen som gingo till kamp – de föredrogo att sitta hemma på sin skyddade ö och låta kolonierna slåss för sig. Till denna kamp piskades de fram på ena eller andra sättet, men vanligen av korrumperade, åt England sålda politici. För det andra: dessa anglosaxiska horder gingo till anfall mot Italien, kulturens vagga, som lärt dem allt, fastän de intet uppfattat av lärdomen. Ty, detta var ett tredje undertema: några värre banditer än dessa kolonialsoldater fanns inte. ANZAC, deras namn från första världskriget, omtolkades till: <emph>Armata Nuova-Zelanda-Australia Criminale</emph>. Och hårresande skildringar gavs av deras framfart i Nordafrika.</p>
			<p>Det tredje stadiet kom, då motgångarna började växa arméledningen över huvudet. Nu var allt tal om den degenererade urbefolkningen i England glömt, nu planerade det övermäktiga England världsherraväldet genom att slå ned Italien. Ty “vi ha hela tiden sagt det, det är Medelhavet som är stridens centrum, och det är mot Italien som fienden i ett anfall av blind förstörelselusta riktar sitt huvudangrepp.” (Gayda.) “Men fiendens fåfänga angrepp komma att krossas mot det italienska folkets segervilja, där det i järnhård trohet står slutet kring il Duce.”</p>
			<p>Samtidigt med sådana utfall kommo de mest sockersöta toner mot alla tänkbara allierade världen runt. En negerdemonstration hade ägt rum i Johannesburg – leve det stolta Sydafrika, som inte låter sig förslavas av det engelska guldet! En burmansk agitator hade arresterats: hur länge skola de engelska imperialisterna våga trampa det oavhängiga Burma under fötterna? Gandhi hade börjat sin etthundrationde fasta – ha, England ser vedergällningens dag gry, i feg fruktan inspärrar det den store mahatman! Men Japan skall befria Indien som det redan befriat Burma! Stormuftin av Jerusalem, en vördnadsvärd (mer eller mindre) skojare, hade kommit till Rom: det fria Arabien söker Il Duces stöd i sin kamp mot den imperialism, som vill utlämna arabernas heliga orter åt judarna!</p>
			<p>Och så vidare i oändlighet. När den danske befullmäktigade i U.S.A. gjorde kontrakt om amerikanska flygplatser på Grönland, sökte den fascistiska pressen väcka världssamvetet inför den oförrätt som övergick de ädla eskimåerna. Den grät tårar för Eires skull. Den gjorde – nästan – detsamma för fransmännen i Djibuti, som blockerades av engelsmännen, så att kvinnor och barn pinades ihjäl av svält och törst. Men den nämnde aldrig med ett ord förhållandena i Grekland eller i Frankrike.</p>
			<p>Det finns egentligen bara två poster att anteckna på denna propagandas kreditsida.</p>
			<p>Den ena gäller finska vinterkriget. Då skrevo de italienska korrespondenterna verkligen vad de kände. Fastän Italien och Tyskland voro förenade i en stålpakt, fanns det inte en italiensk tidning som tog Rysslands parti.</p>
			<p>Den andra posten berör kriget i Belgien. Kronprinsessan, den populäraste av kungahusets medlemmar, är ju belgiska. Kanske skämdes man att anslå de vanliga tonfallen för hennes skull.</p>
			<p>Sådant var innehållet i propagandan. Hurdan var formen?</p>
			<p>Den var om möjligt värre. Med undantag av Gayda, som skrev en relativt behärskad, relativt ordnjugg prosa, hängåvo sig de fascistiska skribenterna åt en ordets inflation som endast kunde jämföras med lirans. En känsla fick aldrig vara bara en känsla, den var <emph>palpitante, commossa, vibrante </emph>eller någonting ännu mera skälvande, upprört och vibrerande. En vilja fick aldrig vara bara en vilja, den måste vara <emph>ferrea</emph> eller <emph>granitica</emph>, av järn eller granit. En tanke (av il Duce) kunde omöjligen vara bara en tanke, den var <emph>luminoso</emph> eller <emph>sublime</emph> eller <emph>sconvolgente</emph>, strålande, sublim eller allt överväldigande. När sådana adjektiv fogades in i en skildring som den av de stackars bombade i Civita Vecchia, vilka under sina sammanstörtade hus lyssnade till il Duces sublima radiobudskap och fyllda av granithård beslutsamhet utbrusto i ett skälvande hälsningsrop: leve il Duce! – då hade man nått det i sin genre helt fulländade.</p>
			<p>Voro då de fascistiska journalisterna alldeles odugliga i sitt yrke?</p>
			<p>Det vore orätt att säga det. När de någon gång fingo skriva som de själva ville – exempelvis i korrespondenserna från Finland under vinterkriget eller från ryska fälttåget 1941 – kunde de skriva utmärkta saker. Likaledes när de sysslade med opolitiska ting i hemlandet, såsom musikkritik eller litteraturnotiser, eller vad fransmännen kalla faits divers, små händelser för dagen. Felet låg i systemet. Verbalinspirationen är en sak som passade på Gamla testamentets tid. Men systemet gick ut just på verbalinspiration Resultatet kom att påminna om de talande djuren i H. G. Wells bok <emph>Dr. Moreaus ö</emph>.</p>
			<p>Flertalet pressmän hade mycket små löner, i likhet med italienska tjänstemän i det hela taget. Ett par tusen lire i månaden var det högsta en journalist kunde komma upp till. I skärande kontrast härtill stodo de inkomster som exempelvis Gayda kunde anteckna. Han hade dels ett fast gage på trehundratusen lire om året, dels radbetalning för allt vad han skrev. Följden var, att det nästan inte fanns ett nummer av <emph>Giornale d’Italia</emph> som inte innehöll en ledande artikel av chefredaktören – en hos oss mera ovanlig sak. Men dessutom brukade bladet innehålla småartiklar signerade <emph>v. g.</emph>, stundom flera i samma nummer. Allt som allt beräknas Gayda ha förtjänat sexhundratusen lire om året – en enorm inkomst i Italien.</p>
			<p>Den avgjort mest tilltalande delen av den fascistiska pressen var skämttidningarna. Här frodades ej så litet av det Pasquino-humör som en gång var berömt i det påvliga Rom. Man skojade friskt och obundet då det gällde egna svårigheter, ransonering, dåliga trafikförhållanden, nådiga förordningar och så vidare. En kontrollör går genom tåget och stannar framför en resande: – Unge man, vad har ni i den där väskan? – Bara min svärmors lik som jag skurit i fyra delar. – Unge man, skämta inte! Jag säger er på förhand, att om väskan innehåller korv och skinka så går det er mycket illa!</p>
			<p>Man ser ett kök i en stor restaurang. Kökschefen skriker: – Stopp, spärra utgångarna! En ärta har kommit bort – ingen får lämna köket, innan den har kommit till rätta!</p>
			<p>Men även de utrikespolitiska satirerna kunde vara ganska lyckade. U.S.A., som man länge envisades att behandla från den skämtsamma sidan, var ett enda Hollywood. Efter angreppet på Pearl Harbor publicerade <emph>Travaso</emph> en teckning, där man såg den amerikanska flottans chef med megafon för munnen regissera det hela : – De japanska ubåtarnas anfall gick perfekt och torpederna träffade storartat! Men flykten över bord kunde ha varit bättre. Vi tar om det hela!</p>
			<p>Ja, det var den gången. Sedan dess har man börjat få en annan uppfattning av vad Amerika kan prestera.</p>
			</div>
			<div n="20" type="chapter">
			<head>20</head>
			<p>Året 1943 blev fascismens stora krisår.</p>
			<p>Vid årsskiftet hade Tripolis ännu inte fallit, men i Rom visste man att det måste utrymmas. Dels voro engelsmännen både materiellt och numerärt överlägsna i Afrika. Dels gingo numera i genomsnitt sextio procent av alla transporter till Afrika förlorade …</p>
			<p>När utrymningen kom, skedde det under stillsamma former. Pressen skrev så litet som möjligt om de känslor, hela Italien måste erfara, då det hörde, att denna landets käraste besittning med den mönstergilla, vackra huvudstaden var i Englands våld. I stället utmålade man den strategiska betydelsen av Tunis, där axeltrupperna besatt alla viktigare punkter. Den som höll Tunis och Sicilien i sin hand, hade nyckeln till Medelhavet! Detta tema varierades genom de följande dagarna. Och så började kampen om Tunis.</p>
			<p>Den böljade länge fram och tillbaka, och mycken tapperhet visades på båda sidor, men kanske inte minst av de små italienska soldaterna. Åtminstone berättade de anglosaxiska tidningarna med synbar förvåning, att italienarna kämpat till sista patron vid tillfällen, då tyskarna gåvo sig med både vapen och ammunition. Men trots allt motstånd, trots all mästerlig strategi, gick det långsamt men säkert bakåt – från Mareth-linjen till Sfax och från Sfax till Sousse. För mig som färdats i dessa trakter var det sällsamt att läsa de välbekanta namnen i krigsrapporterna. Man slogs i Tozeur, där jag en gång skrev en roman kallad <emph>Den Tusen och Andra Natten</emph>! Man slogs i Metlaoui och El Djem, där jag rest med kokande feberbaciller i kroppen, och man bombarderade Kairouan, den heliga staden med sina mattor och sin blinda, vita kamel som gick i evig kretsgång i ett mörkt torn för att pumpa vatten ur en helig brunn! Och dag för dag kröp kampen närmare Tunis.</p>
			<p>Vad berättade den fascistiska pressen om dessa kamper?</p>
			<p>In i det sista kunde den inte uppge sin olycksaliga passion för skönmålningar. Positionerna höllos alltid <emph>saldamente</emph>, fast. Amerikanerna voro usla dilettanter som soldater, överallt där de gjorde en framstöt, kunde man vara säker på att affären slutade illa för dem. Illustrationsmaterialet i den kolorerade veckopressen visade de italienska soldaternas popularitet bland de infödda, man såg dem fraternisera med skäggiga schejker och gunga små barn på knät. Och bara ett par veckor före Tunis erövring kunde pressen meddela, att en italiensk språkkurs öppnats i staden och blivit föremål för befolkningens <emph>överströmmande</emph> intresse!</p>
			<p>Så föll Tunis. Oerhörda mängder material blev fiendens byte, och tusentals unga män blevo krigsfångar. Av Medelhavets nyckelställning var bara ena hälften i axelns hand. Men vad gjorde det, så länge man höll den andra hälften, <emph>saldamente</emph>?</p>
			<p>Intet, bedyrade pressen.</p>
			<p>Dessutom försäkrade den, att ett angrepp på Sicilien var ett företag av helt annan art än en landstigning i Nordafrika, där man endast kunnat fatta fast fot tack vare de franska förrädarna.</p>
			<p>Allt var ordnat till det bästa i den bästa tänkbara av världar.</p>
			<p>Samtidigt som Italien förlorade Tunis, uppnådde det två andra av sina naturliga aspirationer, ehuru knappast på det sätt som man tänkte sig i kammaren den gången man kastade dem i ansiktet på den franske ambassadören François-Poncet. Italienska trupper besatte Korsika och tågade in i Nizza, på båda ställena enligt uppgift mottagna med jubel. Den som efter denna inmarsch förnekar historiens ironi, måste vara blind på båda ögonen.</p>
			<p>Hur såg det under tiden ut i hemlandet? </p>
			<p>Där följde det ena mindre ingreppet efter det andra i befolkningens vanor. I februari 1943 infördes det totala spritförbudet, vilket man tog med ro, eftersom italienaren av naturen är ytterst avhållsam med starka drycker. Något längre fram kom även förbud mot bryggning och försäljning av öl, vilket inte heller satte sinnena i alltför stor upphetsning. Men den första april tillsattes den fascistiska regimens sista partisekreterare, den förut omtalade Carlo Scorza, en man som prisades för järnvilja och som skyndade att rättfärdiga sitt rykte. Från och med hans tillträde haglade dekreten. Total mobilisering av de civila, män som kvinnor, skulle omedelbart igångsättas. Hela nationens kraft skulle inriktas på kriget. Kontrollen över vardagslivet skulle göras så skarp som den överhuvudtaget kunde bli. Restaurangerna, som någon tid gjort ungefär vad de ville, fingo åter känna lagens gissel över sitt huvud. Särskilda polismän gingo runt på hotell och pensionat för att se till att endast tillåtna livsmedel i lovliga kvantiteter funnos i skafferien. Portvakterna fingo order att anhålla alla personer som kunde tänkas ha svartabörsvaror innanför blusen eller i kappsäcken. Kort sagt – Sparta stod på dagordningen.</p>
			<p>Samtidigt kom det nya maximipriser, som vanligt med det resultat att många varor alldeles försvunno ur marknaden. Och eftersom man nu riskerade långvarigt fängelsestraff, om man hängav sig åt svartabörsaffärer, hade man inte längre den trösten att man kunde få dem på annat håll.</p>
			<p>Ja, Sparta var dagens lösen.</p>
			<p>Scorzas utnämning hade föregåtts av en förändring inom regeringen.</p>
			<p>Den 7 februari 1943 hade vissa högre fascister gått till Mussolini och förklarat, att något måste göras både i inrikes- och utrikespolitiken. Det är möjligt att samtidig påtryckning från tysk sida förelåg. Som följd härav beslöt Mussolini att omorganisera hela regeringen. Sådant hade skett förut utan att det väckt någon större uppmärksamhet. Men denna gång blev verkningen stor, ty bland dem som avskedades var ingen mindre än diktatorns egen svärson, greve Ciano. Trots alla försäkringar om att han ingen del hade landets olyckor, och att han alltid varnat för ett krig mot England, fick han avlämna utrikesportföljen i sin svärfars hand. Att han kort därpå utnämndes till kungariket Italiens minister hos Vatikanen, betydde ingen befordran, fastän det världen runt kannstöptes om den roll han som sådan kunde spela vid blivande fredsförhandlingar. Ett var nämn säkert: påven tänkte inte lämna sin hjälp till sådana förhandlingar. Han visste från bästa håll att de voro utsiktslösa, så länge fascismen satt vid makten.</p>
			<p>Det enda resultatet av palatsrevolutionen – som i augusti året förut föregåtts av en utrensning av inte mindre än sextiotusen partimedlemmar – var att den klart visade oenigheten inom partiet, en oenighet som skulle få sin slutliga utlösning i juli samma år.</p>
			<p>Som om motgångarna i Afrika och svårigheterna med försörjningen inte hade varit nog började samtidigt de intensiva anglosaxiska bombardemangen särskilt av Syditalien. Skakande skildringar inströmmade nästan var dag från de härjade distrikten. Den gamle kungen och medlemmarna av det kungliga huset fingo resa runt för att trösta den olyckliga befolkningen och söka stimulera den till nytt mod. Däremot hörde man <emph>aldrig</emph> talas om att den närmast ansvarige, mannen som kastat Italien in i kriget, företog någon sådan resa. Enligt vad det sades hade han lämnat Rom redan i början av året och uppehöll sig så gott som ständigt i stora högkvarteret, på en plats som hette Caprarola.</p>
			<p>Hurudan var stämningen bland folket tid, då det började bli klart för alla varthän det bar?</p>
			<p>Jag skall citera fyra av varandra oavhängiga vittnesbörd från människor i olika samhällsklasser, som jag samlade just då. Listan kunde göras mycket längre, men det skulle vara onödigt. Tendensen skulle inte variera av den anledningen.</p>
			<p>Det första av mina vittnen var en krögarmadam som ägde en liten restaurang utan alla pretentioner. Vi kommo att tala om regeringen, och jag sade att fascismen i alla fall gjort det goda, att den hindrat kommunismen från att ta makten. Hon hånskrattade nästan makabert.</p>
			<p>– Som om det vore någon skillnad på dem och kommunisterna! Jag vet, vad ni vill säga, ni menar, att jag nu får driva min lilla restaurang för egen räkning, att staten inte tar den ifrån mig! <emph>Benone</emph>! Men vad får jag för allt mitt slit? Jag får den lönen, att regeringen bestämmer på öret vad allt skall kosta i min krog, men att den inte kan kontrollera de priser som jag själv får betala! Tar jag tio centesimi för mycket för en portion soppa, så är karabiniärerna där med detsamma. Men om grönsakerna stiger till det dubbla, så blundar regeringen eller också inför den maximipriser och så försvinner grönsakerna ur handeln. Och om jag sen har en liten slant över? Då kommer skatterna. Då kommer tjänstfolkets lön som är fastställd i lag, och deras fritid som skall betalas och deras försäkringar som jag skall ge hälften av. Då kommer alla möjliga andra avgifter till korporationer, där man skall vara medlem! Nej, jag säger er: fascism eller kommunism, det är samma sak. Det kan hända, att de svarta har mera förfinade metoder än de röda, men i grunden är det detsamma de vill – att ta andra folks pengar!</p>
			<p>(Hon sade verkligen: förfinade metoder! De klassiska orden falla även en italienare av folket lätt på tungan. En gång hörde jag en droskkusk avsluta ett gräl med en kollega med orden: “<emph>questo e indiscutibile!”</emph>)</p>
			<p>Mitt andra vittne tillhörde en mycket finare klass än krögerskan. Han var apotekare och ägde ett hus i en av de bombhärjade Städerna. Man skulle tro, att han fruktade de engelska bombräderna, och att han hatade de engelska flygarna. Men i stället lyssnade han var dag till den engelska radioutsändningen, och när den berättade om en eller annan framgångsrik attack, klappade han i händerna!</p>
			<p>Han sade:</p>
			<p>– Kanske träffar de mitt hus en vacker natt. Men det gör ingenting bara de befriar oss från den nattmara som vi har haft över oss i tjugu år!</p>
			<p>Vittnet nummer tre var portvakt i ett större hus, som jag då och då besökte. En dag våren 1943 sade han plötsligt och alldeles oförberett:</p>
			<p>– Signor – jag läser också böcker, när jag har tid! Jag läste en gång en bok som hette Tusen och En Natt. Där stod det en berättelse om en <emph>marinaio</emph>, jag har glömt vad han hette …</p>
			<p>– Sindbad?</p>
			<p>– <emph>Ecco</emph> – Sinbado! Han kom i land på en ö, och där satt en gammal man som bad Sinbado att ta honom på ryggen, därför att han var så hjälplös. Men knappt hade Simbado fått den gamle mannen på ryggen, förrän det visade sig att han var stark som en björn. Han borrade knäna i Sinbados sidor, som man sätter sporrarna i en häst, och om Sinbado vägrade att lyda, klämde han honom om halsen tills han höll på att kvävas.</p>
			<p>Han teg ett ögonblick och såg på mig från sidan.</p>
			<p>– Signor – vad skall man göra, när man har tagit en sådan person på ryggen – <emph>quando si ha preso uno addosso cosi?</emph></p>
			<p>Jag aktade mig att svara, ty dels förstod jag att frågan var politisk, dels hade jag faktiskt glömt hur Sindbad sjöfararen befriade sig från den gamle mannen. Gick han inte ut i havet med honom?</p>
			<p>Det fjärde vittnet var en liten skräddare – en av de perfekt arbetande små hantverkare som tillsammans med trädgårdsmästarna äro Italiens stolthet. Även han och jag kommo naturligtvis att tala om politik. Hur skulle man kunna undgå att tala om politik i sådana tider?</p>
			<p>Han rätade upp sig i hela sin längd – hundrafemtiosex centimeter – och sade med en röst, som av den fascistiska pressen ofelbart skulle ha kallat <emph>commosso</emph>, <emph>palpitante</emph> eller <emph>vibrante</emph>:</p>
			<p>– Signore! Jag är bara en liten skräddare. Men jag har uppfostrat fem söner, av vilka fyra just nu tjäna under fanorna. Ni frågar mig, vad jag tror, vad jag önskar? Jag säger: låt vår armé taga makten, låt vår kung – här rätade den lille skräddaren sig och blev nästan lika lång som majestätet, han talade om – låt hans majestät taga tillbaka den makt, som borde ha varit hans. Och låt sedan engelsmännen ta hand om <emph>de andra</emph>! Människor som höra hemma på ett <emph>manicomio</emph>, ett dårhus, skall inte ha rätt att skicka andra människor i döden för ro skull!</p>
			<p>Hur gick det under tiden med signor Scorzas stora utrensningsarbete, civilmobiliseringen och den skärpta priskontrollen? Det gick som man kunnat tänka sig – som det brukar gå. Några små tjuvar hängdes, de stora fortforo att åka bil. Restauratörer som serverat en apelsin, när de inte hade rätt till det, sattes fast under mycken indignation, vattenbutiker som tagit två soldi för mycket för en lemonad stängdes och bakelser förbjödos för gud vet vilken gång i ordningen. Men fastän specialpolisen sprang flitigt i alla trappor, glömde den att titta in i vissa källare, där den kunde ha funnit hamstrade varor till hundratusentals lire. Ty dessa källare tillhörde de mäktige eller de mäktiges vänner.</p>
			<p>Som en tröst i betrycket måste det ha varit för menige man att läsa, att “åtskilliga höga medlemmar av Desturpartiet, som kämpat för Tunis oavhängighet från Frankrike, i flyg anlänt till Italien.”</p>
			<p>Det gav ju hopp om att realisera även den tredje av de nationella aspirationerna en gång i framtiden, nu då man hade både Nizza och Korsika på hand!</p>
			</div>
			<div n="21" type="chapter">
			<head>21</head>
			<p>I början av juni lämnade jag Italien. Det hade kommit ett nytt dekret från herr Scorza, som gick ut på att ingen fick lov att resa på sommaruppehåll i mer än högst en månad. Och eftersom Rom är en förgård till inferno i augusti och september, beslöt jag att resa hem till Norden över sommaren.</p>
			<p>Jag anade intet av vad som förestod. Allra minst drömde jag om att Rom en månad senare skulle bombarderas från luften. Det var en sak som praktiskt taget ingen i Italien väntade sig. Därför hade också folk från alla delar av landet samlats dit, så att staden sades rymma bortåt en halv million människor utöver sitt normala invånarantal. Om detta var riktigt eller ej undandrog sig min kontroll. Till det yttre gjorde den eviga staden fortfarande ett nästan normalt intryck. Den som plötsligt förflyttats dit på någon magisk matta, skulle svårligen ha kunnat tänka sig, att detta var huvudstaden i ett land som förde krig på tredje året. Det var rätt magert med mat, men det fanns restauranger som serverade ganska rikliga och välsmakande måltider. Det var ont om varor i butikerna, men folk var ännu välklädda och gick med hela skor. Trafiken var överansträngd, men man kunde fortfarande resa ut till Ostia och bada. Och på stranden där kunde man se mängder av starka, friska unga män sola sig i sanden i stället för att slåss i löpgravarna … Över Tiberns gula vatten flögo kapproddningsbåtarna fram som vanligt, och vid kasperteatern på Piazza della Libertà – piazzan var mycket liten, den stod i direkt proportion till den frihet vars namn den bar – flockades publiken som vanligt för att bevittna marionetternas dråpliga kamp, glömsk av de strider som just utkämpades på en större kasperteater. Vagnar rullade runt med små buketter av vissna blad och behållare med inskriften <emph>veleno</emph>, gift, ty Rom förberedde sig på den andra fronten i sommarens krig, den som gällde flugorna. Buketterna upphängas på strategiska punkter och översprutas med gift ur behållarna, och därför är Rom om sommaren sällsamt nog en nästan flugfri stad. Om man bara kunde hittat på ett liknande skyddsmedel mot de metalliska insekterna som hotade uppe i rymden hade allt varit väl …</p>
			<p>Jag gick runt och tog farväl av de minnesmärken som sett så många generationer komma och gå, av Palatinen och dess stenekar, av Kolosseum och dess enorma valv, av Titus triumfbåge som de besegrade hebréerna måste bygga åt sin övervinnare. Trajanus segerpelare och Marcus Aurelius kolonn stodo halvt dolda av skyddande tegelstenar, men från deras toppar skådade ännu de båda apostlafurstarna ut över den stad som de erövrat med sitt blod. Till sist offrade jag med föreskriven gest – över vänstra axeln – en <emph>soldino</emph> i Fontana di Trevi för att för bereda en lycklig återkomst. Skulle min obol ha tillräcklig kraft i sig för ändamålet? Skulle jag komma att återse Rom sådant det var vid min avresa?</p>
			<p>Det skulle jag inte. Ingen vet hur detta krig kommer att sluta, men redan har Rom bombats två gånger, och fastän den förklarats för öppen stad, kommer den säkert att få flera luftangrepp.</p>
			<p>Den 9 juli hade Italien anledning att erinra sig de ord, varmed Beethoven karakteriserade motivet i sin Ödessymfoni: <emph>il Destino bussa sulla porta</emph> – Ödet bankar på dörren. Den 9 juli ljöd ödets knackning, hård och obeveklig på landets södra port. De allierade gingo iland på Sicilien. De höllo sig fast där. De erövrade ön, steg för steg. Och natten mellan den 24 och 25 juli föll Mussolini.</p>
			<p>Omständigheterna äro ännu inte kända. Men det har kommit skildringar, som göra intryck av att vara sanna, och som i dramatisk intensitet kunna tävla med historiens berättelse om Robespierres fall. Vi se för oss en i det fördolda verkande man, Dino Grandi, länge diktatorns farligaste motståndare, och höra hur han med listiga förevändningar får den Allsmäktige att sammankalla det Stora Rådet, där hans dom skall fällas. Vi se Mussolini anlända till detta råd, blek som döden, därför att han anar att någonting skall ske. Han tar plats, han börjar tala i den befallande ton han vant sig vid genom tjugu år. Man avbryter honom, han ropar rasande, att han inte tål invändningar, och man faller undan med ett hövligt men bestämt: vi vänta till senare! Han börjar tala på nytt, men han märker att den gamla trollkraften i hans ord är borta. Man lyssnar knappt på honom. Och när han framlägger sin plan om att utrymma Syditalien och draga sig tillbaka på andia sidan Po, bryter stormen lös. Alla som hittills tegat få kraft att tala. Anklagelserna hagla över honom. Det är han som har kastat landet ut i detta krig. Det är hans skuld, att det gått som det gjort. Det är han, han, han som har ansvaret för allt genom tjugu år. Han lyssnar likblek, han vill stamma fram ett försvar. Man överröstar honom. Till sist begär någon öppen omröstning om Il Duces senaste förslag. Allteftersom rösterna avges, blir Mussolini blekare och blekare. Knappt en femtedel av rösterna är för honom. När till slut hans svärson, som har honom att tacka för allt, kastar sitt votum i vågskålen mot honom, stirrar han framför sig som förstenad och väser:</p>
			<p>– Förrädare! Förrädare!</p>
			<p>Det är <emph>et tu, Brute</emph> i modern version. När därpå den fallne Cesar vill lämna rådssalen, dyka mörka män upp som ur intet, omringa honom på alla sidor och föra honom till en bil som försvinner “med okänd destination”.</p>
			<p>Och den elegante svärsonen småler och säger:</p>
			<p>– <emph>Finalmente ha avuto ciò che meritava</emph> – äntligen fick han vad han förtjänade!</p>
			<p>Och därmed är den fascistiska regimen slut, den fascistiska eran förbi. Anno XXI E. F. hette det ännu dagen förut på alla handlingar och brev. De tjuguett åren skulle ha varit förbi den 28 oktober. De fylldes aldrig. Redan nästa dag höllo arbetare på att hacka bort spåren av Mussolinis tideräkning från husfasaderna. Lokomotiven befriades från det fascistiska risknippet, aeroplanen fingo det övermålat, det försvann från sedlarna. Det mäktiga emblemet, som genom tjugu år hållit en nation och många kringliggande länder i skräck, var plötsligt bara ett ganska vanligt spöknippe som försvann dit sådana knippen bruka försvinna – till sopstacken.</p>
			</div>
			<div n="22" type="chapter">
			<head>22</head>
			<p>Några dagar innan jag lämnade Rom råkade jag av en slump en gammal vän. Han är överste i arméns reserv och har ett gods i Syditalien. Han har umgåtts mycket med engelsmän och älskar att tala engelska – en mycket pittoresk engelska, eftersom han varken kan säga <emph>ö</emph> eller <emph>th</emph> och endast då och då, mera på en slump, sätter in ett h här och där. En flicka är för honom <emph>a gel</emph> och att arbeta, <emph>to work</emph>, uttalar han som att spatsera, <emph>to walk</emph>. Det var länge sedan vi sågos, och vi skyndade oss att utbyta gamla minnen. Därpå kommo vi naturligtvis att tala politik.</p>
			<p>Översten var den hätskaste fiende jag dittills mött av regimen, vilken han genomgående kallade <emph>dose ‘ounds</emph>. Han hade inte ord nog skarpa för det sätt varpå de regerat Italien. Jag hörde på och frågade honom därefter, hur han tänkte sig landets framtid. Trodde han på ett parlamentariskt Italien?</p>
			<p>Han blev genast mindre tvärsäker. Jag frågade honom, om han kom ihåg parlamentsvalen 1919 strax efter kriget. Nej, han hade glömt dem. Det hade inte jag, ty det var de första – och kom att bli de sista, men det kunde jag inte veta – italienska val jag sett. Förberedelserna ägde rum i vad man brukar kalla trötthetens tecken. Ingen orkade besöka valmötena. Regeringen fruktade valstrejk. Vad gjorde den då för att stimulera intresset och bekämpa parlamentsledan?</p>
			<p>Den inrättade totalisatorspel på parlamentskandidaterna! Man öppnade kontor i alla stadsdelar, av samma typ som lotteribyråerna, där var och en efter behag kunde satsa på sin riksdagsman, antingen på vinst eller placering. Men det hjälpte inte. De val som så småningom ägde rum gingo fortfarande i trötthetens tecken.</p>
			<p>Trodde min vän översten, att ett folk som sedan dess i tjugu år varit avvant med att uttrycka sin vilja vid valurnorna, plötsligt skulle vakna upp, fyllt av kärlek till parlamentarismen? Trodde han att en sådan kärlek eventuellt kunde stimuleras av främmande bajonetter? Ty anglosaxarna drömde ju om ett parlamentariskt Italien. Kanske tänkte de fösa fram de ovilliga till valurnorna med makt.</p>
			<p>Översten sade:</p>
			<p>– Jag ‘oppas bara en sak. Jag ‘oppas, att kommunismen inte tränger söder om Neapel. Det tror jag inte ‘eller den gör, tillade han med stigande optimism. Folket i min ‘emtrakt – de äro snälla. De passar inte till kommunister.</p>
			<p>– Men ni tror alltså, att kommunismen har utsikt att ta hem spelet i Italien efter fascismens fall?</p>
			<p>– Ja. Pendeln har suttit fastbunden i ena ‘örnet i tjugu år. Den slår tillbaka till andra ‘örnet. Det är naturlag.</p>
			<p>I denna bok har det berättats mycket om fascismens försyndelser. I teorien har bokens författare alltid varit en vän av den upplysta despoten som statsform, men han inser utmärkt svårigheten att finna upplysta despoter. Det finns de som påstå, att sådana figurer tillhöra fabelvärlden – att de i bästa fall kunna tolereras som gallionsbilder i fredstid, men att de så snart det verkligen gäller allvar mista upplysningen och bli despoter rätt och slätt. Despotismen som statsform, sägs det, kan endast skapa robotar, inte harmoniska människor. Folkets fria och levande ande verkar i en despoti som en farlig uppladdning av explosivt stoff, vilket en dag spränger hela härligheten i luften. Ordningen i en sådan stat är endast ordningen i ett tukthus. Och denna ordning upprätthålles inte för folkets skull utan för att inrikta folkets hela strävan på mål som det i grunden inte bryr sig om, och i sista hand kriget!</p>
			<p>Allt detta är möjligen sant. Men man kan anföra nästan lika många argument mot parlamentarismen, inte minst sådan den praktiserades i de romanska länderna. Att den lyckats i England och i de skandinaviska länderna bevisar ju inte att den passar överallt Om mycken annan parlamentarism gäller verkligen de berömda orden: frihet, vilka brott begås inte i ditt namn! Vilka monstruositeter av prat, av smutsiga kombinationer, av korruption och hyckleri ha inte frodats i skydd av parlamenten! Och när det kommer till <emph>ultimo ratio</emph> – hur många krig ha inte just de haft på sitt samvete! Även framprovocerade krig, sådana som man beskyller despotierna för! Eller vill någon påstå, att opiumkriget i Kina, boerkriget och det amerikansk-spanska kriget 1898 voro mindre fula tilltag än kriget i Abessinien?</p>
			<p><emph>Homo est animal sociale.</emph> Stämmer det verkligen? Duger människan att skapa samhällen och stater? Samtidens historia har inte gett övertygande svar i positiv riktning.</p>
			<p>Men livet måste levas, och om ingenting annat tvingade människorna att famla sig fram till växlande former av regering, skulle den moderna, världsomspännande tekniken göra det. Hurudan skall styrelsen bli i ett land vilket som Italien genomgått ett tjuguårigt experiment med ett slags despoti? Är det, som min vän översten trodde, dömt att hemfalla åt ett annat slags despoti? Skall bolsjevismen finna fascismens hus sopat, ledigt och prytt och draga därin med sju onda andar som äro värre än fascismen? Skall landet till allt annat uppleva inbördeskrigets fasor? Skall det gå ut ur detta krig som en enda ruinhög, där kommande generationer få leta efter det som en gång var Neapel, var Rom, var Verona?</p>
			<p>Allt detta är frågor, som ingen i ögonblicket kan svara på. Den som från första stund älskat detta Italien med en aldrig slocknande kärlek kan bara uppsända en brinnande bön för dess välgång. Hans tankar gå till det skimrande Venedig, det magnifika Florens och det eviga Rom; till landet där de bruna bönderna arbeta i sommarglöden, till oxarnas väldiga lyrsvängda horn, till flöjternas spel i bergen, till doften av timjam och rosmarin, till kvinnornas stora moderlighet som är Magna Deas moderlighet, till de unga flickornas ranka gång under tvättkorgar och vattenkrukor, till de fattiga barnens strålande leende, vilket följer dem genom livet till deras grav. Han vet, att detta folk förtjänar att man varkunnar sig över det, ty det är som får som söka en herde. Och han önskar ur sitt djupaste hjärta, att detta sköna, arma land med den goda, flitiga befolkningen måtte räddas undan de värsta fasorna och så småningorn finna en form för sammanlevnad och styrelse som motsvarar dess väldiga insatser i mänsklighetens och kulturens historia.</p>
			<p>&#160;</p>
		</div>
	</body>
	</text>
</TEI>
