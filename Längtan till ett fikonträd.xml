<?xml version="1.0" encoding="UTF-8"?>
<!DOCTYPE TEI PUBLIC "-//TEI//DTD TEI Lite XML ver. 1//EN" "tei_lite.dtd">
<TEI>
  <teiHeader>
    <fileDesc>
      <titleStmt>
        <title>Längtan till ett fikonträd</title>
        <author>Frank Heller</author>
      </titleStmt>

      <editionStmt>
        <edition><date>2006-08-19T18:00:40</date></edition>
      </editionStmt>

      <publicationStmt>
        <p>Pubic domain</p>
        <idno>589</idno>
      </publicationStmt>

      <sourceDesc>
        <p>Vecko-Journalen 1939:42</p>
      </sourceDesc>
    </fileDesc>

    <profileDesc>
      <langUsage>
        <language ident="sv-SE">sv-SE</language>
      </langUsage>
    </profileDesc>

    <revisionDesc>
      <change when="2020-08-21" who="PH">Första version </change>
    </revisionDesc>
  </teiHeader>

  <text>
    <body>
      <pb n="35" />

      <head>Längtan till ett fikonträd</head>

      <p>En iskall nordväst står in över Hammeren, rymden är full av tunga,
      skifferblå skyar som trots blåsten stå nästan orörliga, Östersjön är
      verkligen det <emph>sortladne Hav</emph>, om vilken den danska
      nationalhymnen talar. Och detta är första början till höstmånaden, och
      termometern visar vid middagstid knappa tio grader varmt! Skummet mot
      granitklipporna är som blänket av vargtänder, blåsten mot skinnet som
      bettet av vargtänder. Och i detta klimat, i denna blåst komma vi kanske
      att få stanna vintern ut, många vintrar ut, om ej det stora ovädret
      sydpå snart stormar slut!</p>

      <p>Min själ längtar till ett fikonträd, ja såsom hjorten till källan,
      trängtar den därefter! Efter en glatt, silvergrå stam, efter gröna
      bredflikiga blad, efter daggblå frukter fulla av purpurfärgat kött och
      vita små kärnor. Såsom hjorten efter källan, skriar min själ därefter.
      Men vem skall stilla dess törst, ja vem är han och var vandrar han?</p>

      <p>I snart tjugo år har jag nu bott på den fåfängans marknadsplats, som
      kallas Rivieran, mitt ibland spelhelveten, skönhetssalonger, barer,
      nattkaféer, hundutställningar, kattutställningar, duvskjutningsbanor,
      karnevalsprocessioner, konfettidrivor, kiosker med ofelbara system.,
      kiosker med osedlig litteratur, galamiddagar, galasupéer,
      cocktail-parties, vita slavhandlare, höstsoldarner, vårsolherrar och
      tusen andra utslag av människans försök att fly från tomheten i sitt
      inre. Och onda tungor hava säkerligen sagt: det är för dessa tings skull
      han bor där! ― och åter: hur kan han stå ut med ett sådant liv? Och de
      ha föraktat mig i sitt hjärta, och med rätta. Ty om jag levde på
      Rivieran för dessa tings skull, vore jag såsom en ljudande bjällra,
      eller en klingande cymbal i en av de negerorkestrar, som med
      djungeltoner söka fylla tomheten i dårars hjärtan.</p>

      <pb n="36" />

      <p>Och dock kan jag slå mig för mitt bröst och säga: föraktet träffar
      mig inte! Det är åratal sedan jag satte min fot i en spelsal,
      skönhetssalongerna blomstra utan min protektion, jag besöker varken
      hund- eller kattutställningar, jag hatar de lymlar som skjuta till måls
      på levande duvor, jag såg en karneval för tjugofem år sedan och fick nog
      för livstiden, jag köper varken ofelbara system eller osedlig
      litteratur, umgås varken med vita slavhandlare, höstsoldamer eller
      vårsolherrar och antager inga invitationer till vare sig galadinéer
      eller supéer. Stundom, mycket sällan, händer det att jag slinker in på
      en bar i skymningen. Intet av vad Rivieran anses bjuda på intresserar
      mig. Och dock kan jag inte tänka mig att undvara den. Varför? Därför att
      min själ längtar till ett fikonträd, ett smärt silvergrått träd med
      gröna blad och daggblå frukter!</p>

      <p>Fyra dalar gå solfjädersformigt ut från staden Mentone, och de två
      vackraste öppna sig nästan mitt emot min gatudörr, Gorbiodalen och
      Borrigodalen. Borrigodalen slutar blint, i idylliska olivlundar. Högst
      uppe i Gorbiodalen. 360 meter över havet, ligger Gorbio, fordom det
      officiella residenset för grevarna av Gorbio (monegaskisk adel), nu
      bebott av ett par tre hundra strävsamma medborgare med kor, åsnor, höns
      och stormiga barn. En alm, planterad år 1723, är det naturliga centrat
      för livet i bergbyn, där stoja barnen under skolrasten. och dit samlas
      Gorbios äldste om sommarkvällarna för att <emph>prendre le frais,</emph>
      insupa aftonsvalkan (samt möjligen ett glas ungt vin). Och många
      av dem äro uttjänta soldater från kolonierna, och de berättelser de
      servera varandra om livet på Madagaskar och andra ställen, där man fick
      en utmärkt hustru för femtio francs, äro synnerligen lärorika. Och ur
      dem talar strängt taget samma längtan som besätter mig, medan
      nordanvinden piskar ned över Östersjön och tjuter i min skorstenspipa —
      längtan efter ett smärt fikonträd med ljuva frukter.</p>

      <p>Men turen till Gorbio är en affär på ett par timmar, den kan
      omöjligen tillfredsställa människor med allvarliga avsikter. Nej, följ
      mig tvärs över Avenue de la Madone och uppför stigen som öppnar sig
      snett mot min bostad, vid kustens elegantaste hotell, Hotel Impérial.
      Stigen har intet med elegans att göra. Den är en mulåsnestig, trampad av
      djur och människor i broderlig endräkt genom årtionden och kanske
      århundraden. Den är brant. Om ni inte är van vid sådana strapatser,
      kommer ni efter några minuter ofelbart att göra en paus och hämta andan;
      eller kanske är ni listigare än så, lika listig som den åldrande Georg
      Brandes, och förstår att maskera andtäppan på samma vis som han. Brandes
      hade råkat en ung beundrare, de stego gemensamt uppför de fyra trapporna
      till den berömda kritikerns våning vid Strandvejen, vädret tröt den
      äldste av dem, men i stället för att medge det, stannade han i en
      trappavsats, fattade sin gäst vid knapphålet, pekade ut mot natthimlen
      där stjärnorna gnistrade, och ropade: »Ser De alle de Millioner af
      Kloder? Tror De, at der findes nogen, hvor Dumheden er større end her?»
      Efter att sålunda ha hämtat andan steg han vidare, och detsamma gör ni
      längs stigen till Sainte Agnès, och snart nog märker ni en sak: det är
      något annat att klättra i en luft som denna än i <emph>les brumes du
      Nord.</emph> Luften är så lätt, så ren, så klar och torr, ingen
      vattenånga sipprar in i lungblåsorna och låtsas vara syre, svetten på er
      pannan försvinner hastigt i vinden, blodet sjunger i edra ådror, era
      muskler längta efter kilometer! Var lugn, de vänta på er! Runt omkring
      lysa gröna, aromatiska buskar med feta blad, <emph>cistus-buskar</emph>,
      vid sidan av dem flammar den gula ginsten och litet längre bort en
      smårisig buske med himmelsblå blommor, rosmarinen, den ena ingrediensen
      i Frankrikes treenighet av matlagningskryddor: rosmarin, timjan,
      lagerbärsblad. Så lyser det rött i grönskan; här växa smultronen på
      träd, <emph>arbutus</emph> bjuder oss sina frukter, vilka till utseendet
      fullkomligt likna små jordgubbar, och som även äro ätliga. Här och där
      passera vi någon nyodling, där en svartmuskig man håller på att bygga
      upp de terrasser, utan vilka intet lantbruk låter sig tänkas i Södern.
      <corr sic="Et">Ett</corr> par terrasser med vinrankor vittna om, att han
      redan har sörjt för det viktigaste.</p>

      <pb n="37" />

      <p>Stigen som vi följa klättrar allt högre och högre, en ljusgul, läcker
      stig av sandig mylla. Plötsligt komma vi in i ett krig som föres med
      primitiv vildhet och samtidigt med alla de tekniska resurser, en
      tusenårig utveckling skapat: två myrsamhällen anse, att Rivieran saknar
      plats för dem samtidigt, och låta sina trupper gå lös på varandra. Helt
      visst mottaga de sexbenta soldaterna genom sina antenner trådlösa
      propaganda utsändningar från sina huvudkvarter, helt visst höra de talas
      om motståndarnas skamlösa brist på ärliga motiv och uppflammas i sin
      vilja till total tillintetgörelse. Och dock tillhöra de samhällen, som
      genom arbetsfördelning och kollektiv moral stå tusentals år framför vårt
      eget sorgligt tvåbenta släkte. Några ögonblick senare stöta vi på
      soldater av detta species. Mitt i åsens lätta jord har man grävt in en
      fästning av cement, vars stålblänkande fönster stirra öster ut, mot
      Italien. Den hålles besatt av en samling kolsvarta herrar, som vuxit upp
      i Senegal eller Dahomey, och som nu transporterats tvärs över hav och
      kontinenter, för att ingripa i Europas inbördes strider. Ty Frankrike
      och dess latinska systernation ha liksom myrorna funnit, att Rivieran
      inte har plats för dem båda samtidigt.</p>

      <p>Men stigen lyfter sig högre och högre genom fina silvergrå
      olivdungar. Jag vet intet träd, som så lätt övertygar om dryadernas
      existens som oliven, intet träd som är så fullt av karaktär, av själ. Se
      de lätta, ljusa unga oliverna lyfta sina graciösa grenar mot höjden i en
      tyst hymn till solen, och se de gamla, i tillvarons stormar prövade
      oliverna med förvridna stammar och grenar som Lyckas knutna i ett
      ångestskri eller en bön om befrielse! Se dem, och förstå, var Dante
      hämtade inspirationen till sin saga om de fördömda som vuxit fast i
      marken! Det finns oliver i dessa trakter, som stå kvar sedan den tid, då
      Cesar tågade in i Gallien och lade grunden till det senare Europa. De ha
      skådat romarrikets fall, folkvandringens fasor, saracenernas härjningar,
      Napoleons infall i Italien. Sist ha de sett fästning på fästning växa
      upp mellan Frankrike och det nya Italien. Genom tvåtusen år ha de
      fortsatt att skänka svalka och näring åt generationer av tvåbenta
      varelser — och till sist även värme, ty deras slutliga öde är att falla
      för yxan och brinna i en öppen spis. För några år sedan sökte man genom
      offentlig insamling friköpa och rädda en lund med bevisligen bortåt
      tvåtusen-åriga oliver utanför Nizza, men lyckades inte skaffa den lilla
      summa som behövdes... På skogslagstiftningens område ha fransmännen
      alldeles glömt sina keltiska stamfäder, som ansågo träden heliga och
      förrättade sina gudstjänster bland dem.</p>

      <p>Sainte Agnès är en liten uråldrig bergby på 700 meters höjd, vars
      slingrande gator till stor del äro övertäckta, och i vars skumma hus
      djur och människor bo sida vid sida. Därifrån har man en underbar utsikt
      över dalarna och havet, och kanske var det här den bröstsjuke Stevenson,
      vilken sökte bot i denna luft, skrev orden om <emph>the eternal
      splendour of the mountains above Mentone.</emph> Men våra lungor och
      våra muskler törsta efter mera än fattiga 700 vertikala meter och en
      futtig svensk mil! Vi ha två vägar att välja mellan, den som längs
      Peillons floddal slingrar sig vidare till Peille, och den som efter att
      ha stigit till tolvhundra meters höjd sjunker ned till den gamla
      rövarborgen Castillon och så småningom letar sig tillbaka till Mentone.
      Peille är en annan av de urgamla bergstäder, på vilka trakten är så rik.
      Här höll en degenererad sen-romersk kejsare vid namn Pertinax sitt
      läger, och hit har den på många håll så älskade författaren William
      Locke förlagt händelserna i sin bok <emph>The Town of Tombarel.</emph> 
      Från Peille, som bokstavligen är byggt på avgrundens rand, går
      vägen vidare till La Turbie, där Augustus reste sitt segermonument som
      gränssten mellan Gallien och Italien. Den för genom ett landskap som
      nästan lika gärna kunde ligga på månen, så vilt, stenigt och
      sönderslitet är det. När vi nå fram till La Turbie, ha vi 30 kilometer
      bakom oss och endast sex, sju kvar ned till kvällsmaten i Monte Carlo,
      efter en dagsprestation som alla vår lemmar komma att tacka oss för!</p>
	  <pb
      n="48" />

      <p>Men av alla de vägar vi kunna vandra i dessa berg är dock kanske den
      den skönaste, som får sin tillblivelse har att tacka ingen mindre än
      fransmännens kejsare Napoleon, den berömda, översta kornischen, som för
      från Nizza till Mentone, trettio kilometer på genomsnittligt 500 meters
      höjd. Hur förvånade blickar får man ej, när man talar om för någon
      bekant, att man kommit till Nizza till fots från Mentone! De flesta tro,
      att man vandrat den nedersta eller mellersta kornischen, men (som jag
      visst en gång antytt) de tre vägarna längs denna kust äro att förlikna
      vid Inferno, Purgatorio och Paradiso i Dantes dikt, först på den översta
      av dem inandas man himmelens rena luft och njuter åsynen av de fördömdas
      lidanden, vilken ju är de saligas största glädje! Längs denna väg
      färdades inte bara Napoleon, (som lät bygga den för att lättare kunna
      falla in i Italien), här rullade en vårdag år 1814 fram en man, som hade
      all anledning att förbanna korsikanen, men som av sitt ämbete förbjöds
      att göra det, kristenhetens huvud, påven Pius VII, vilken Napoleon
      släpat bort som fånge — en gest, som ingen senare diktator vågat
      efterlikna! En sten ovanför Eze, där han hälsades välkommen av
      invånarna, bär ännu vittnesbörd om hans resa och hans <emph>paterna
      benedictio impetrata,</emph> hans inristade faderliga välsignelse. Hur
      många gånger jag än vandrat denna väg, kan jag inte tröttna på den. De
      ständigt växlande scenerierna, uddarna där nere som sticka ut och
      försvinna, havets majestätiska stålspegel, Alpernas snöiga toppar långt
      inne i land, allt förenar sig till en tavla av majestätisk poesi. Och
      mitt i denna tavla kan vi placera en man i skuggan av ett fikonträd —
      ett smärt träd med silvergrå stam, gröna, bredflikiga blad och daggblå
      frukter. Han genomströmmas av den högsta och renaste lycka han känner på
      jorden. Och medan hans blickar irra över landskapet och hans lungor
      insuga den källfriska luften, höjer han en lovsång och säger:</p>

      <p>Jag tackar dig, Henry Ford, tin-lizzie’s skapare, att du ej fostrat
      ett ännu billigare märke, som kunde göra det möjligt för alla människor
      att köra i bil och så småningom förpesta även denna luft! Jag tackar
      dig, därför att du ej fostrat detta märke och därmed frestat kanske
      också mig att glömma detta musklernas vilda jubel över att sammandraga
      sig och utvidga sig, denna blodets höga visa, denna lungornas triumfsång
      över syret! I Hollywood blir man ju numera arresterad, om man går till
      fots. Måtte den dagen aldrig upprinna i Europa! Och måtte en eller annan
      av de tusenden som flockas till Rivieran inse, att den är annat än
      spelhelveten, skönhetssalonger och nattkaféer, och med mig församlas i
      skuggan av ett smärt träd med bredflikiga blad och daggblå frukter, ett
      ungt fikonträd!</p>
    </body>
  </text>
</TEI>